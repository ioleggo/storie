Il gatto e il topo mettono su casa insieme

Una volta un gatto e un topo decisero di metter su casa insieme. Si trasferirono nella cantina della parrocchia, e il gatto disse: 
- Presto verrà l’inverno, Topolino mio, sarà bene pensare a far qualche provvista.
Il Topo andò in cerca di qualcosa qua e là, fin che trovò una bella marmitta di grasso di maiale, e disse quindi al gatto:
- Ho una buona idea per conservare la marmitta. La metteremo in chiesa sotto l’altare. Di lí non la ruberà certo nessuno.
- Benissimo, - approvò il gatto, tutto contento di aver da mangiare per il prossimo inverno.
Ma un giorno il gatto disse al topo:
- Mia zia mi ha invitato a un battesimo e mi ha chiesto anche di far da padrino a suo figlio. Il gattino è nato ieri. È tutto bianco, all’infuori della coda che è scura.
- Corri, corri, amico mio, - disse il topo, - e divertiti.
Ma il gatto non andò a nessun battesimo. Invece corse in chiesa e diede una leccatina al grasso sotto l’altare. Lo trovò molto gustoso, e alla sera, prima di rientrare in casa, andò a dargli un’altra bella leccata.
- Bene, com’è andato il battesimo? - chiese il topo. - Come l’avete chiamato il gattino con la coda nera?
- Giustunpo’, - rispose il gatto.
- Giustunpo’? Un bel nome, - fece il topo con approvazione.
Qualche tempo dopo il gatto si rivolse di nuovo al topo dicendo:
- Oggi mio zio mi ha invitato a un altro battesimo. Il loro gattino è nato ieri; è tutto nero all’infuori una piccola striscia bianca intorno al collo.
- Corri, corri, amico mio, - fece il topo, - e divertiti.
Ma il gatto non andò affatto al battesimo, s’infilò invece in chiesa e mangiò metà del grasso rimasto nella marmitta.
- Oggi il grasso è ancor più buono dell’altra volta, - pensò il gatto.
Quando tornò a casa il topo gli domandò:
- Beh, che nome avete messo al gattino con la striscia bianca intorno al collo?
- Mezzandato, - disse il gatto.
- Mezzandato? - fece il topo stupito. - È proprio un nome poco comune.
Dopo un po’ di tempo ancora, il gatto andò dal topo e gli disse:
- Mia cugina mi ha invitato oggi ad un battesimo. Ha giusto avuto un gattino tutto a strisce.
- Va, va, amico mio, - disse il topo, - e divertiti.
E il gatto corse diritto in chiesa dove si leccò via il grasso fino all`ultima briciola. Prima di tornare a casa andò a farsi un giretto sul tetto della chiesa.
- Come avete chiamato il gattino a strisce? - gli domandò il topo quella sera.
- Finallultimo, - disse il gatto.
- Finallultimo? - rise il topo. - È proprio un bel nome per un gattino.
Venne l’inverno e un giorno il topo senti una gran fame. Disse perciò al gatto:
- Vieni, micio. Andiamo a dare un’occhiata sotto l’altare. Potremmo mangiarci un po’ di quel grasso, no?
- Certo, e come sarà buono! - rise il gatto.
Andarono così in chiesa, tirarono fuori la marmitta da sotto l’altare e, naturalmente, la trovarono completamente vuota.
- E che è? - fece il topo mentre il gatto sorrideva.
Il poverino capí finalmente che il gatto l’aveva ingannato.
- Sei stato tu che hai mangiato tutto il grasso, - squittí. - Ora capisco la storia di tutti questi battesimi! Venivi a mangiare il grasso e te lo sei fatto fuori ﬁno all’ultimo! - disse il topo.
- Sicuro, - rispose il gatto, - e se non stai zitto mangio anche te.
Cosí andarono le cose quella volta che il gatto e il topo misero su casa insieme.
