Attraversai la strada di corsa, a rischio di finire sotto un autobus, afferrai il vigile per il braccio gli chiesi, ansando: -Scusi, mi può dire dove è stato un momento fa?
-Cosa?
-Per pochi momenti lei è mancato. In che canale si trovava?
-Ma mi faccia il piacere! Io sto qui da quattro ore, perché si sono dimenticati di darmi il cambio, e lei mi viene a parlare di televisione. Se ne vada, se non vuole una multa. 
Inutile discutere con lui.
-Forse, dissi all'ometto mentre rientravamo nel negozio, -la sua assenza è stata troppo breve, qualcosa come un semplice mancamento di coscienza, una piccola pausa nell'attenzione. Non ricorda niente.
-Vede? Non si è nemmeno accorto di essere scomparso. E lei si preoccupa per i bidelli. Si vede che la sparizione causata dal telecomando è come una sospensione nella catena del tempo e dello spazio. Una cosetta indolore senza conseguenze.
- Sarà -borbottai, -ma l'esperimento non mi sembra probante al cento per cento.
-Cielo, che pignolo è lei! Su rifacciamolo.
-Così il vigile ci darà la multa o ci denuncerà.
-Non abbiamo bisogno né di vigili né di pompieri. Sono qua io, no? Lei mi farà sparire per un paio di minuti, tre, cinque, non di più, perché si sta facendo tardi, poi mi farà ricomparire e io le racconterò per filo e per segno dove sono stato.
-Mi sembra una proposta onesta, -dissi.
-E poi lei potrà comprare il suo giocattolo senza paura. D'accordo?
-D'accordo. Mi dia l'apparecchio.
-Tenga. E cerchi di non sbagliarsi: pulsante giallo per la sparizione, pulsante verde per il ritorno.
-Non sbaglierò. Ormai conosco questo aggeggio come le mie tasche.
-Aspetti le darò io il segnale. Permette che prima mi soffi il naso e mi pettini. Non vorrei apparire lassù, o laggiù, in disordine. Ecco, sono a posto. È pronto anche lei? Uno, due, tre… 
Al “tre” premetti il pulsante e l’ometto scomparve. Al suo posto c'era uno squallido vuoto del negozietto.
