Le mucche di Vipiteno

Una mucca di Vipiteno aveva mangiato l'arcobaleno. Di solito le mucche mangiano erba, fieno, cose così. Ma quel che non succede in mille anni può succedere una sera, all’ora del tramonto, dopo un furioso temporale, mentre un gruppo di turisti tedeschi sta ammirando l'arcobaleno che si accampa in cielo, da una montagna all'altra, e una mucca sta brucando per i fatti suoi, senza pensare al domani, perché le mucche stanno con tutte e quattro le zampe nel presente. A un certo punto uno dei turisti esclama:
- Guardate, l'arcobaleno sta rientrando nella terra.
- Ma cosa sta dicendo? Ma lo sa che l'arcobaleno, più o meno, è un'illusione ottica?
- Guardi lei stesso, prego. 
Guardano tutti, e sembra proprio vero: dalla montagna di destra l'arcobaleno si alza come se lo tirassero su, lentamente, faticosamente, un pezzo alla volta, mentre dalla parte opposta è precisamente come se l'arcobaleno stesse scivolando, a piccola velocità, nelle viscere della terra, come una spada nel fodero. La c'è un bel prato, un verde pascolo, nel quale si aggirano silenziose, ma non pensose delle mucche: ed è in quel prato che l'arcobaleno, si direbbe, penetra con tutti i suoi sette colori. 
I turisti tedeschi guardano affascinati: è la prima volta che si presenta ai loro occhi un simile spettacolo.
- Andiamo a vedere, - si propongono a vicenda.
- A vedere cosa? - domanda il solito scettico. - Non penserete mica che ci sia un buco per terra, con dentro una specie di sagrestano della natura, incaricato di ritirare gli arcobaleni dopo che hanno fatto la loro figura? 
Ma gli altri non gli danno retta e vanno a vedere. Naturalmente non vedono nulla, né il buco per terra, né il sagrestano degli arcobaleni. Il prato è prato in ogni centimetro quadrato della sua superficie. Le mucche sono mucche. Le nuvole, in alto, si colorano agli ultimi raggi del sole, che ha fatto una breve riapparizione dopo il temporale per controllare i danni.
- Eppure, - dice un turista. Altri suoi compagni dicono “eppure”, qualcuno anche” tuttavia”; non sono le parolette del genere a mancare, in tedesco come in qualsiasi altra lingua. Concludono che deve essersi trattato di un'illusione ottica e tornano in albergo, parlando di altri arcobaleni che hanno visto a Hong Kong, Vancouver, Sydney in Australia e Cesenatico in Romagna.
