Anche le mucche tornano alla stalla, compresa quella che aveva mangiato l'arcobaleno. Era, bisogna sapere, una mucca di bocca buona, mangiava i fiori blu, ma non disdegnava quelli gialli, brucava volentieri il trifoglio e non le dispiaceva affatto le piantine di finocchio. Quella sera si era trovata davanti al naso l'arcobaleno, la base di quel magnifico ponte iridato che a lei, a dire il vero, non faceva né caldo né freddo, perché non era una mucca sentimentale e non aveva alcuna propensione per la paesaggistica: lapp, lapp, lapp, cominciò a mandare giù, insieme all'erba, anche delle buone boccate di arcobaleno. Non le faceva per niente schifo. Non era proprio sorpresa, solo sul punto di esserlo, vicinissima a meravigliarsi, proprio lì lì per provare un certo sbalordimento, ma più in là di “lì lì”, essendo un semplice bovino, modesto mammifero, un cavicorne senza ambizioni, non sarebbe potuta andare. Le venne da aspirare e cominciò a farlo, assorbendo ad ogni respiro vaste porzioni di colore che inghiottiva senza masticare e senza preferenze: il giallo, il rosso, l’azzurro e il violetto erano per lei esattamente la stessa cosa. Era un ruminante e ruminò per tutto il tempo necessario. Nel l’omaso né l’abomaso, parti essenziali del suo stomaco, fecero obiezioni al passaggio e all'assimilazione dell'arcobaleno col resto del cibo. Non toccava a loro.
La mucca rientrò dunque nella stalla come tutte le altre sere, e come tutte le sere ricevette l'affettuosa pacca con cui il signor Walter salutava le sue mucche, chiamandole per nome. La mucca che aveva mangiato l'arcobaleno si chiamava “Vah!”, col punto esclamativo incorporato. Anche quella sera fu chiamata “Vah! e rispose al saluto con un cordiale colpo di coda. Pareva, insomma, una sera come tutte le altre.
Il signor Walter cominciò a mungere le sue mucche, che erano cinque. Il latte di “Vah!” era bianco come tutte le sere e come quello delle sue compagne, sicché il signor Walter non ebbe alcun motivo di preoccupazione e dormì tranquillo, sognando di andare a cavallo sulla riva del mare.
