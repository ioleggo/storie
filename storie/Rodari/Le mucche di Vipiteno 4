Venne il veterinario, vennero tutti i contadini e allevatori di mucche della zona, perché si era sparsa la voce del fenomeno e ognuno voleva vedere con i propri occhi e dire la sua con la propria lingua.
-Un brutto caso, -disse il veterinario.
-Eh, al giorno d'oggi se ne vedono di tutti colori, disse un contadino.
-La mia mucca mangia la stessa erba che mangiano tutte le altre, si giustificò il signor Walter.
-Il difetto deve stare nella digestione, caro collega. Le nostre mucche mangiano fiori blu, rossi e gialli, li digeriscono e fanno il latte bianco. La tua deve avere un apparato digerente dispersivo, più analitico che sintetico. Non non fonde i colori.
-Ho letto che certi pittori, una volta, facevano lo stesso. Dipingevano a puntini di tutti i colori e si chiamavano divisionisti. Dipingevano mucche colorate come…
-Alt! Non cominciamo con le insinuazioni. La mia mucca non frequenta le gallerie d'arte, ma solo i pascoli della valle. Se la vedessi parlare con un pittore, saprei ben io farle passare le velleità artistiche a bastonate. 
La discussione fu molto lunga e animata. Furono dette e contraddette sciocchezze di tutti i generi. Solo la notte, calando in fretta, mise un punto al dibattito. Ma si trattò, purtroppo, di un punto provvisorio. Nei giorni seguenti infatti, non solo la mucca Vah!, ma anche le altre della vallata cominciarono a fare il latte colorato. Si era, in effetti, nella stagione dei temporali e degli arcobaleni. La mucca Vah! andava al pascolo con le sue compagne. Il contagio, più o meno, si spiega. Ogni volta che compariva in cielo un arcobaleno, c'era sempre una mucca che -lapp lapp lapp -cominciava a inghiottire un pilone. Spesso succedeva addirittura che due mucche che si trovassero sui fianchi opposti della vallata, presso le due opposte basi dell'arco iridato e ciascuna -lapp lapp lapp -cominciasse a inghiottire dalla sua parte. L'arcobaleno si spezzava a metà e turisti, sempre pronti ad ammirare le bellezze della natura, ci restavano male.
-Questo è sabotaggio, -protestavano. E guardavano con sospetto l'albergatore.
