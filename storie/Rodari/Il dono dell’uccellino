Il dono dell’uccellino

Vivevano una volta in un piccolo villaggio un vecchio e una vecchia. L'uomo possedeva un uccellino, a cui era molto affezionato. Lo curava, gli dava da mangiare e da bere, e cercava di rendergli la vita felice.
Un giorno il vecchio dovette andarsene da casa per un po' di tempo.
Prima di partire, pregò la donna di dare regolarmente da mangiare e da bere al suo uccellino, e quindi se ne andò. Ma la vecchia si dimenticò dell'uccellino, e si curò soltanto degli affari suoi.
Siccome doveva far seccare il grano ne riempì una scodella e la mise al sole sul davanzale della finestra. Passa un giorno, ne passano due, ne passano tre. Finalmente l'uccello, che moriva di fame cominciò a dar beccate alla gabbia, si aprì un varco, scappò fuori, corse dritto dritto alla scodella e mangiò il grano.
Quando la donna se ne accorse, buttò l’uccellino fuori di casa. Dopo qualche tempo il vecchio ritornò e la donna gli disse che l’uccellino era scappato. L'uomo rimase molto male, e quando vide che l'uccellino non tornava decise di andarlo a cercare nel bosco.
Frugò in tutto il bosco in lungo e in largo e finalmente, nella macchia più folta, vide il suo uccellino. Lo pregò di ritornare da lui, ma quello non volle saperne.
L'uomo rimase un po' nel bosco in compagnia dell'uccellino e quando stava per tornare a casa, l'uccello gli mise dinnanzi due cestini uno grande e pesante, l'altro piccolo e leggero - e gli disse di sceglierne uno come regalo. L'uomo ringraziò l’uccellino:
- Se non posso farti cambiare idea, dammi quello piccolo. Quello grande sarebbe troppo pesante per me.
Prese il cestino piccolo, se lo mise in testa, disse addio all'uccellino e rifece la strada di casa. A casa raccontò tutto alla moglie e insieme decisero di guardare nel cestino. Lo aprirono, e, meraviglia! Era pieno d'oro, d'argento e di pietre preziose.
La donna, con  occhi che le brillavano di cupidigia, gridò:
- Svelto vecchio, dimmi subito dove posso trovare l'uccello. Sarò più furba di te e prenderò il cestino grande.
La donna partì alla ricerca dell'uccellino. Non appena lo trovò, cominciò a dire:
- Oh, uccellino mio caro, da quanto tempo ti sto cercando. Ho frugato in tutta la foresta e soltanto oggi sono riuscita a trovarti. Dammi, ti prego, un piccolo dono in tuo ricordo.
L'uccello salutò cortesemente la donna come se avesse dimenticato la sua cattiveria, e subito invitò anche lei a scegliere tra due cesti: uno grande e pesante, l'altro piccolo e leggero.
La donna, avida, senza esitare un momento, prese il cesto più grande e se ne tornò in fretta a casa, dimenticandosi persino di ringraziare l’uccellino. Non appena ebbe varcato la soglia di casa, aprì il cesto e vi affondò dentro le mani. Ma, invece di oro e pietre preziose, vi trovò serpenti e scorpioni che si contorcevano cercando d'uscire. La vecchia ne fu così spaventata che alzò i tacchi e fuggì di casa. E, per quel che ne sappiamo noi, sta ancora fuggendo qua e là senza meta.

