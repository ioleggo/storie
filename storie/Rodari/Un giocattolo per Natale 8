E in quel momento, mentre fissavo quel vuoto, si fece strada irresistibilmente nel mio cervello il pensiero che stava ora a me, toccava a me di liberare il mondo dagli oscuri pericoli che lo minacciavano. Da me dipendevano la tranquillità e la sicurezza di migliaia, forse milioni di genitori e nonni, zii e cugini, compagni di gioco, maestri di scuola, che avrebbero rischiato l'improvvisa sparizione se dei bambini in possesso del telecomando li avessero trovati noiosi, o anche soltanto antipatici. Io solo potevo salvare dalla scomparsa, chissà su quale canale, gran numero di professori di italiano e matematica che i loro studenti avrebbero potuto prendere di mira con il telecomando un momento prima di essere interrogati. Potevo garantire stabilità sul pianeta a tanti vigili urbani a caccia di palloni da sequestrare o di motorini da multare, ai pacifici utenti dell’ATAC che i ragazzi avrebbero potuto spedire nel nulla per trovare un posto a sedere sul 710. È vero che, obbedendo al pensiero tentatore, avrei lasciato i bambini e i ragazzi inermi alle prese con un mondo adulto poco preparato a capirli nelle loro fantasie e nei loro bisogni, ad aiutarli a crescere, a considerarli persone e non cuccioli senza testa e senza diritti. Ma la vita si può forse cambiare a comando, sia pure con un telecomando elettronico? È forse facendolo scomparire nel vuoto che si può migliorare il mondo? Allora avrebbero ragione le bombe atomiche… 
In pochi istanti la mia decisione fu presa. Puntai la cellula fotoelettrica sulle scatolette che contenevano i pericolosi giocattoli e li feci sparire nell'invisibile canale in cui li aveva preceduti il loro costruttore. 
“E tu, -dissi mentalmente all’ometto, -io non so dove tutti trovi ora. Spero che ti senta a tuo agio, come mi sono sentito io sul battello che scendeva la Volga o nelle vicinanze della mia stella Antares. Ma non ti aspettare che io prema adesso, subito, il pulsante verde in basso a destra per farti ricomparire e rimetterti a fabbricare oggetti meravigliosi e diabolici al tempo stesso. Resta dove sei, almeno per qualche annetto. Fa conto di trascorrere una buona vacanza dalla fatica di esistere. Io non ti ho ucciso: ti ho soltanto mandato su un altro canale. Ciao”.
Intascai il telecomando e a casa e lo nascosi in un luogo dove nessuno potrà trovarlo senza le mie indicazioni. Il giorno dopo, con santa pazienza, uscii di casa per andare a comprare i giocattoli. Ma non passai davanti al negozietto del bizzarro omuncolo, per non correre rischi, facile come sono agli scrupoli, ai rimorsi e ai ripensamenti, per non essere tentato dalla bontà del mio cuore di far riapparire quel piccolo Mefistofele nel nostro canale.
