Un giocattolo per Natale 

C'era una volta un signore che era uscito per comprare giocattoli da regalare il giorno di Natale ai suoi figli e nipoti… Ma non facciamola tanto lunga e complicata: quel signore ero io, che poi non sono un signore. Eccomi dunque a vagare di negozio in negozio, a sospirare di vetrina in vetrina, sempre più incerto, sempre più confuso. Ero partito con l'orgoglioso proposito di comprare ai ragazzi i giocattoli che io stesso avevo desiderato da bambino, senza mai riuscire a farmeli regalare. Ma quei giocattoli, ora, non esistevano più. O erano relegati negli angolini e nei sottoscala a coprirsi di polvere. In primo piano e in prima linea apparivano giocattoli nuovi, per me assolutamente misteriosi. Non capivo che cosa fossero, come potessero funzionare e divertire. Forse, prima di uscire, avrei dovuto frequentare un corso sul giocattolo moderno, più che altro elettronico. Ma una scuola del genere, dove genitori e nonni potessero rifare i loro studi e informarsi sui gusti dei loro figli e nipoti, cresciuti nell'era atomica, promossi a mercato dell'industria internazionale del giocattolo, questa scuola esisteva o no?
-Venga,-disse una vocetta, -entri, si guardi in giro, non stia lì a mettere radici sul marciapiede. 
La voce proveniva da un ometto sbucato da uno stretto è basso botteghino senza vetrina. Chissà da quanto tempo mi ero fermato in quel punto, dopo ore di inutile vagabondaggio, chissà da quanto mi studiava lo strano omuncolo sorridendo dietro i suoi occhialoni, l'unico oggetto grande di una faccina in cui tutto era piccolo: gli occhi, il naso, la bocca, i baffetti, il pizzetto nero sul mento.
-Ma lei vende giocattoli? -Domandai sospettoso. 
-Forse, -rispose l’ometto. Se qualcuno li compra, io li vendo.
-Mi faccia un po' vedere.
Entrai nel bugigattolo, nel quale c'era posto solo per due sgabelli di legno e per uno scaffaletto su cui erano disposte quattro o cinque minuscole scatole. 
-Scusi, -dissi, -ma non vedo giocattoli.
-Ora li vedrà. 
L’omino aprì una delle scatolette e ne trasse un apparecchio che a prima vista mi sembrò un normale telecomando per manovrare a distanza il televisore, con i pulsanti per accendere e spegnere, cambiare i canali, variare il volume, regolare il colore.
-Questo affare sta già in tutte le case, -borbottai scontento -non penserà mica che per un bambino possa rappresentare una sorpresa?
-Lei crede? -Sorrise l’ometto. -Schiacci un po' uno di questi pulsanti. Il numero dodici, per esempio. Nello stesso istante in cui, tanto per provare, premevo il bottoncino indicato, mi parve di avvertire nel sorriso del negoziante qualcosa di poco rassicurante… 
