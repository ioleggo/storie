Intanto le mucche, cominciando dalla Vah! che era avanti di un capitolo sulle sue compagne, presero dalla testa alla coda i più bei colori che mai. Si vedevano mucche a pallini verdi, mucche dipinte a disegni scozzesi, mucche a strisce e a quadretti dei sette colori scesi dal cielo. La gente, più che mettersi le mani nei capelli, non sapeva che dire e che fare. Il signor veterinario, per evitare brutte figure, prese le ferie e si rifugiò a Lignano Sabbiadoro. 
Fu la bella Elsa a intuire la verità e a confidarla al signor Walter.
-Le mucche mangiano gli arcobaleni? -Egli ripete interrogativamente. -Io ti credo, bella Elsa, perché, come già ti ho detto, ho intenzioni serie e matrimoniali nei tuoi confronti. Ma non lo dire a nessun altro, per favore. Ti darebbero della matta. Il prestigio della cooperativa decadrebbe a precipizio.
-Tu non mi credi, caro Walter, perché sono una donna e si sa che le scoperte importanti le possono fare solo gli uomini.
-Da che mondo è mondo, ci sono sempre stati temporali, arcobaleni e mucche, ma non hanno mai prodotto confusioni.
-C'è sempre una prima volta per tutte le cose, -sentenziò la bella Elsa.
-Tieni un po' d'occhio la tua Vah! alla prima occasione, poi mi dirai. 
Due giorni dopo, nel primo pomeriggio, scoppiò un temporale di prima classe. Il signor Walter si munì di un ombrello verde e si diresse verso il pascolo dove la mucca Vah! si prendeva beatamente sulla pelle un acquazzone dopo l'altro, senza scolorirsi.
-Voglio proprio vedere, -disse il signor Walter. Ma dovette aspettare un bel pezzo prima che tuoni e fulmini si allontanassero verso altre vallate e tra le nubi sbucasse, ancora tutto bagnato, il primo raggio di sole.
-Ora senz'altro comparirà l'arcobaleno vedremo cosa farà la Vah!.
Ma l’arcobaleno, che evidentemente non era interessato all'esperimento, non si mostrò. Non pare, del resto, che la sua presenza dopo il temporale sia obbligatoria: a volte si vede a volte no, senza nessuna regola, la natura fa le cose a suo capriccio. E anche un po' a vanvera. 
Il signor Walter richiuse l'ombrello e rimase pazientemente ad aspettare, sempre tenendo d'occhio la Vah!, ma ormai senza convinzioni, anzi, quasi convinto che la bella Elsa si fosse burlata di lui e invece…
