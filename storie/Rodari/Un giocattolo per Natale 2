Ma ormai…
…Ma ormai l’ometto, la botteguccia, quell'angolo di Roma, tutto ciò che mi stava intorno un momento prima, era scomparso. Mi trovavo ancora seduto, ma non più su uno sgabello di legno, bensì su una sedia a sdraio e la sedia era collocata sul ponte più alto di un battello, e il battello scivolava in mezzo ad un fiume largo e solenne, tra due rive boscose. 
-Che il Tevere sia diventato navigabile? -Mi domandai. Ma subito afferrai l'insensatezza della domanda. Sulle rive del Tevere ci sono cupole e palazzi, non boschi. Un marinaio veniva nella mia direzione reggendo un vassoio su cui torreggiava una bottiglia d'acqua minerale accanto a un bicchiere.
-Siete sicuro, cittadino, di non volere anche cento grammi di vodka? -mi chiese il marinaio, posando il vassoio sul tavolino.
-No, grazie, non bevo mai alcolici, di nessun tipo, -risposi. E solo dopo aver risposto mi resi conto che il marinaio mi aveva rivolto la parola in russo, che in russo avevo parlato anch'io e che sulla bottiglia spiccava l’etichetta di una famosa acqua minerale sovietica. Del resto il tavolino laccato e dipinto su cui era posato il vassoio, e lo stesso vassoio nero a grandi fiori colorati, erano di quei piccoli gioielli dell'artigianato russo che si comperano adesso anche a Roma, nei grandi magazzini. Dov’ero piombato, in nome del cielo e della terra? Quasi a rispondermi, la riva sinistra del fiume, folta di neri abeti e di bianche betulle, cominciò a sollevarsi, una collina salì molto dolcemente verso la sua bassa cima e sulla cima comparve, tra gli alberi, una chiesa ortodossa, con le sue tipiche cupole a cipolla. Dopo la chiesa la collina riprese a scendere, forse di un metro al chilometro, la riva prese a curvare, apparve un lungo abitato di casette di legno a un piano. Ancora pochi minuti e il battello passò senza fermarsi davanti a una stazione fluviale su cui si leggeva un nome Mysckin. 
Mysckin? Non si chiamava così il giovane e candido principe di cui il grande Dostoevskij aveva fatto il protagonista del suo romanzo L'idiota? Ma se esisteva un villaggio di questo nome, non poteva esistere che in Russia! Ecco dove mi trovavo. E il fiume su cui navigavo era il Volga: anzi, la Volga, come si dovrebbe dire, dal momento che il nome di quel fiume, in russo, appartiene al genere femminile. 
Così riflettevo, confuso ed emozionato, quand'ecco che ripassò il marinaio dell'acqua minerale. Era per me il momento di chiamare a raccolta le mie scarse conoscenze della bellissima lingua russa per saperne di più.
