-Quale sarà, -domandai, -la prossima fermata?
-La città di Rhybinsk, -rispose il marinaio. -E domani saremo a Kazagn, e dopodomani a Ulianovsk, già Simbirsk. Tre giorni ancora e saremo ad Astrakan.
-Ecco, -conclusi mentalmente in italiano,  per ora ci troviamo dunque sul Volga, o sulla Volga, del Nord ma che cosa mi accadrà da questo momento è inutile che io lo chieda a quel gentile marinaio o al suo capitano, o ai soldati che cantano sul ponte inferiore, o alla bella ragazza che studia la riva con il binocolo…

-Ha visto? -fece l’ometto, fregandosi le mani. Ero di nuovo con lui, nella strana botteguccia della Roma barocca. - Scusi se l'ho richiamata tanto presto. Il fatto è che mi dispiacerebbe se lei non esplorasse tutte le possibilità del giocattolo prima di acquistarlo.
-Co… cosa diavolo mi è capitato?
-Niente di diabolico, signore. Lei ha semplicemente cambiato canale. Vuole ora visitare un altro canalino? Preferisce l'Asia o l'Africa? L'Australia le piace? Scelga lei, prego.
-Va bene, -balbettai stordito, qual è il pulsante per New York?
-Il numero sette, signore.
-E per tornare, dipendo sempre da lei?
-Per carità! Guardi, basta che lei prima qui, dove c'è questa piccola “R”. Buon viaggio signore. 

Sì, sì, eccomi a contemplare il panorama di New York dall'Empire State Building. Ed eccomi di ritorno a Roma, di fronte all'ometto. E poi eccomi a Singapore, a Buenos Aires, a Copacabana…
-Ho capito, -dissi all’ometto, -con il normale telecomando io cambio i canali sul video restando seduto nella mia domestica poltrona: con questo aggeggio sono io stesso che passo da un canale all'altro, da un punto all'altro del globo terracqueo. Ma è… è una cosa… Come mai non ne ho ancora sentito parlare?
-Cosa vuole, -fece l’ometto, -per il momento io sono il solo a produrre questo giocattolo e personalmente non amo la pubblicità. Ma presto, vedrà, i giapponesi me lo copieranno. Allora tutte le vetrine saranno piene, come già sono pieni adesso di giocattoli elettronici “made in Japan”.
-Può darsi, -dissi -può darsi. Ma lei intanto si lasci dire che questo suo apparecchietto è una meraviglia. Pensi solo alla sua utilità pratica, a parte il divertimento, per i ragazzi che devono studiare la geografia.
-Oh, se è per questo, anche per quelli che devono studiare la storia.
-Non mi dica che…
-Ma sì glielo dico. Anzi, glielo mostro subito. Finora le si è spostato solo sui canali spaziali. Ma se io spingo questa levetta, ecco, l'apparecchio si sintonizza su i canali temporali.
-Una macchina del tempo?
-In un certo senso. Vuole provare? In che epoca le piacerebbe fare un salto?
-Hm… -feci riflettendo. -Sa, prima di andare in pensione ho insegnato il latino nei ginnasi licei. Non mi dispiacerebbe di vedere Giulio Cesare di persona, dopo aver tanto spiegato e fatto tradurre ai ragazzi i suoi testi immortali.
-Io preferirei Orazio, che sapeva godersi la vita. Ma se vuole Cesare, è tutto per lei…
