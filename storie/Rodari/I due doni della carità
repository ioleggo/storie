I due doni della carità

In un villaggio vivevano una volta due donne che abitavano in due case vicine. Una era ricca e avara, l'altra avrebbe diviso tutto quel che aveva, ma purtroppo era povera in canna.
Un giorno un vecchio mendicante arrivò al villaggio, e chiese per pietà alla donna ricca un pezzo di pane. Ma quella lo mandò via, gridandogli dietro:
-Sta coi pari tuoi! Non ho niente da darti.
Il mendicante andò dalla donna povera, la quale lo invitò nella sua casetta e gli diede il filone di pane che stava preparando per il pranzo dei suoi figli.
-Quello che ho, ti do, -disse. -Non è molto, ma non ho di più.
Il mendicante la ringraziò gentilmente e se ne andò dicendo:
-Dio ti benedica! Qualsiasi cosa tu comincerai a fare ora, continuerai a farla ﬁno al tramonto del sole!
Partito il povero vecchio, la donna si mise a pensare che cosa avrebbe dato da mangiare ai suoi ﬁgli. Non aveva più patate, e l'ultimo filone di pane lo aveva dato al mendicante. Aveva soltanto qualche metro di tela da cui contava di ricavare camicie per i bambini. Ma, poiché si deve pur mangiare, decise di vendere quella tela, per comperare del pane.
Prese perciò il rotolo di tela e cominciò a misurarla. Misura e misura, la tela non finiva mai. Andò avanti così a misurare ﬁno a sera, contando parecchie migliaia di metri. Si ricordò allora delle parole del mendicante e capì che egli l’aveva ricompensata largamente.
La povera donna prese la tela, andò a venderla alla ﬁera e col ricavato comperò due mucche, un pezzo di terra e un prato, e le avanzò
ancora del denaro. Poté così vivere tranquilla coi suoi bambini, e ringraziò il mendicante per l'aiuto che le aveva dato.
Quando la sua ricca vicina di casa seppe la cosa, si pentì di aver scacciato il mendicante.
Passò un anno, e un bel giorno ecco riapparire di nuovo al villaggio il vecchio mendicante. La donna ricca, appena lo vide, lo invitò a casa sua e gli offrì quanto di meglio aveva. Il mendicante mangiò a sazietà, la ringraziò e se ne andò dicendo:
-Dio ti benedica! Qualsiasi cosa comincerai a fare ora, continuerai a farla ﬁno al tramonto del sole.
La donna aveva già preparato un po' di tela e decise di cominciare
immediatamente a misurarla. Ma in quel momento una gallina entrò in
casa e la donna cercò di cacciarla fuori. Ma invano, perché la gallina riusciva sempre a scappare. Per tutto il pomeriggio si sforzò di cacciarla.
Ci riuscì soltanto al tramonto del sole.
