-E supponga, -proseguii, -che il padre di Luca lascia andare uno scapaccione al figlio, come può succedere, e che Luca per tutta risposta prema il pulsante giallo in basso a sinistra.
-Il padre di Luca scomparirà, -rise l’ometto, -e Luca dirà: “Toh!” A lei piacevano gli scapaccioni, il più delle volte ingiusti, che riceveva da suo padre?
-Poi, -dissi, senza rispondere alla sua domanda, -Luca andrà a scuola e se la maestra gli darà fastidio, la manderà in esilio su un altro canale per un po', finché se la sentirà di sopportarla di nuovo.
-Si rende conto, -fece l’ometto, -di quanti inutili fastidi procurano ai bambini gli adulti opprimenti e troppo autoritari?
-E lei si rende conto che il suo telecomando metterebbe nelle mani dei bambini un'arma terroristica senza precedenti?
-Ma quale arma! -strillò l’ometto, picchiando un pugno nella parete, quale terrorismo! Il telecomando non ferisce né uccide. Non provoca né contusioni né escoriazioni, fa meno male della puntura di una mosca. Fa scomparire, non morire. E fa ricomparire con la stessa facilità.
-Morte e resurrezione garantite, -sogghignai.
-Per i ragazzi il telecomando sarà, semmai, un'arma di legittima difesa.
-Bravo! -esclamai, -e si divertiranno a giocare agli orfanelli abbandonati nel bosco, a scuola faranno ricreazione tutto il tempo, spediranno nel nulla libri e lavagne, insegnanti e bidelli, quaderni e registri con le cattive note in condotta.
- E questa prospettiva non le piace? Ma lei non sarà mica di quei pedagogisti che invocano ritorno alla bacchetta e al gatto a nove code?
-Lasciamo stare la pedagogia, -dissi. 
-Mi spieghi almeno dove vanno a finire, sia pure temporaneamente, le persone che il telecomando fa sparire, sia pure provvisoriamente. In un altro canale, lei dice. Ma quale? Nella galassia o fuori? Nel nostro tempo in epoche selvagge, tra i cannibali?
-Quanto a questo, -disse l’ometto, calmandosi, -non si tratta di un problema insolubile. Venga con me.
Uscimmo sulla strada. Eravamo nei pressi del Pantheon. A pochi metri da noi un vigile dirigeva il traffico.
-Ecco il soggetto che fa per noi, -disse l’ometto. 
E prima che potessi impedirgli di condurre esperimenti su terze persone prima di chiedere loro se acconsentissero, puntò il telecomando sul vigile e lo fece sparire.
-Ma lei è matto! -sbottai. -vuole causare qualche catastrofe stradale?
-Basteranno pochi secondi. Ecco, ne sono passati quindici. Faccio ricomparire il vigile. Lo guardi, è intero come prima, non gli manca né elmo né fischietto. Vada lei stesso a chiedergli dove siete trovato nei quindici secondi della sua assenza dalla pedana. 
