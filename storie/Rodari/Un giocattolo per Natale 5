-Su, -dissi all’ometto, -veniamo al dunque. Cioè al prezzo.
-Aspetti, signore, ci sono ancora dei comandi che lei non conosce.
-Davvero? Incredibile! -Soprattutto ce n'è uno di cui vorrei mostrarle il funzionamento. 
-Sono nelle sue mani, anima e corpo.
-Allora stia attento. Vede qui la fotocellula? E vede questo piccolo pulsante giallo, in basso a sinistra?
-Eccolo lì. Giallo. In basso a sinistra. 
-Ora punteremo la cellula in direzione… di quel quadro sulla parete. 
Soltanto allora notai il quadro appeso in fondo al negozio. Che poi non era nemmeno un quadro, ma una volgare oleografia, di quelle su cui sono rappresentate scene dell'opera lirica.
-Cos'è, il Trovatore? -domandai.
-No, no, il Trovatore non c'entra. Non vede che è il primo atto del Mefistofele?
-Ah, sì, ha ragione. Allora?
-Allora, ecco qua. L’ometto puntò il telecomando in direzione del quadro e il Mefistofele scomparve dalla parete, lasciando l'intonaco ingiallito.
-Straordinario, -dissi, -e può farlo riapparire?
-Certo, -rispose l’ometto, -basta premere questo pulsante verde, qui in basso a destra.
Lo premette e il quadro riapparve.
-Stupendo. E dove è stato?
-Cosa intende dire?
-Intendo: dov’è andato il quadro quando è scomparso? Su un altro canale?
-Immagino di sì, -disse l’ometto, ma a me cosa vuole che importi? Se lo voglio far scomparire, scompare; se lo voglio fare ricomparire, ricompare.
-Hm… -commentai perplesso. E si può fare lo stesso con qualunque oggetto?
- Naturale. Altrimenti a che servirebbe?
-E… - domandai, esitando un poco, - si possono far scomparire anche le persone?
-Certo, - disse l’ometto ridendo. - È questo il bello.
-Capisco, naturalmente, capisco che questo sia il bello. Ma, sa, si tratta di un giocattolo da regalare i bambini…
-E con questo? Le pare che i bambini non abbiano mai voglia di far scomparire qualcosa o qualcuno?
-Ecco, per il “qualcosa” non avrei eccessive preoccupazioni. Al massimo Paolo, se non gli andrà di mangiare la minestra di verdura, la farà sparire dal tavolo senza preoccuparsi di farla riapparire. Monica manderà regolarmente su un altro canale gli spinaci. Le sarà noto, credo, che ai bambini in generale gli spinaci non piacciono.
-Dunque, via gli spinaci.
-Già, via gli spinaci. E la mamma…
-La mamma penserà che da qualche tempo Monica mangia gli spinaci a velocità supersonica e sarà contenta.
-No, volevo dire un'altra cosa. Supponga che Monica si arrabbi con la mamma e appena lei le volta le spalle la faccia sparire.
-Ebbene? Quando ne sentirà la mancanza, la richiamerà accanto a sé con una semplice pressione del dito.
