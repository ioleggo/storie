La tartaruga, la scimmia e l’albero di banane

C’era una volta una tartaruga che stava prendendo il sole sulla riva di un ﬁume. A un tratto si accorse che un albero stava per essere portato via dalla corrente. Era un albero di banane. La tartaruga si butto in acqua, nuotò verso il tronco e lo spinse a riva, poi non riusciva a trascinarlo fuori
dell’acqua. L’albero, a causa delle radici e delle foglie bagnate, era troppo pesante. La tartaruga andò allora a cercare aiuto. La prima persona che incontrò sulla strada fu la sua vicina di casa, la scimmia.
- Vieni un po’ a vedere. Ho trovato un albero di banane, - disse la tartaruga. - Aiutami a portarlo, vorrei piantarlo nel mio giardino.
Ma la scimmia pretese la sua parte nell’affare, e disse:
Benissimo, ti aiuterò, ma dopo divideremo l’albero. 
La tartaruga accettò. Ritornarono tutt’e due al ﬁume e insieme riuscirono a tirar fuori dall’acqua l’albero e a trascinarlo nel giardino della tartaruga.
- Ora faremo un buco e pianteremo l’albero di banane, - propose la tartaruga.
Ma la scimmia non ne voleva sapere.
- Ma sí, - spiegò la tartaruga, - lo pianteremo qui, aspetteremo ﬁnché le banane saranno mature e poi le divideremo.
- No, no, ci vuole troppo tempo, - ribatté la scimmia. - Sarebbe meglio fare la divisione subito. Tagliamo l’albero in due: io ne prendo una parte e tu l’altra.
E così, anche controvoglia, la tartaruga dovette tagliare l’albero in due.
La scimmia osservò bene le due parti, e poiché quella con le foglie le sembrava la migliore, disse:
- Io prenderò la metà in alto.
La afferrò senz’altro, la trascinò nel suo giardino e ve la piantò. Alla tartaruga rimase la parte più bassa, quella con le radici. Essa la piantò con cura, rincalzando ben bene la terra tutt’intorno. Dopo un po’ di tempo la parte superiore dell’albero, che non aveva radici, cominciò ad ingiallire e morì. La parte toccata alla tartaruga, invece, mise presto le foglie, quindi i ﬁori e alla ﬁne si ricoprì di banane.
Quando le banane furono mature, la tartaruga voleva coglierle, ma come fare se non sapeva arrampicarsi sull’albero? Pensò di chiamare di
nuovo la scimmia in aiuto.
- Ti darò qualche banana per il disturbo, - fece la tartaruga.
La scimmia salì in fretta sull’albero, si sedette comoda in cima all’albero e, invece di gettare giù le banane alla tartaruga, cominciò tranquillamente a mangiarsele. La tartaruga aspettava di sotto, e la pregava, ma inutilmente, di gettargliene qualcuna anche a lei.
- No, neanche una! - ribatteva la scimmia. - Tu mi hai imbrogliato, quando abbiamo diviso l’albero; a me hai dato la parte che non valeva niente, e adesso le banane me le mangio tutte io. Ecco un po’ di bucce! - E la scimmia, ridendo, gettava le bucce in testa alla tartaruga.
La tartaruga era fuori di sé dalla rabbia. Si trascinò nella macchia, raccolse un po’ di rovi pieni di spine e li sparse a terra proprio sotto l’albero di banane. Quindi si nascose.
La scimmia mangiò l’ultima banana e si lasciò scivolare giù dall’albero. Finì in mezzo alle spine e cominciò a strillare e a saltare qua e là come se stesse ballando. Ma dovunque metteva le zampe c’erano altre spine ad aspettarla.
La tartaruga, godendosi la scena dal suo nascondiglio, rideva ﬁno quasi a scoppiare. Quando la scimmia la sentì, corse verso di lei e la rovesciò mettendola a gambe all’aria. La tartaruga, in quella posizione, non
poteva più muoversi.
- Ora ti castigherò, - la minacciò la scimmia. - Che cosa posso farti? Ti devo picchiare con un bastone? O metterti in un mortaio e pestarti fino a ridurti a pezzettini? Oppure scaraventarti giù dalla cima della montagna?
La tartaruga, che era furba, rispose:
- Ormai, fa di me quello che vuoi. Buttami giù dalla cima della montagna, mettimi in un mortaio e pestami, picchiami con un bastone, ma ti prego, non gettarmi nell’acqua!
Quando la scimmia udì queste parole rise:
- E invece, ecco quello che farò! Ti getterò proprio nell’acqua e tu annegherai.
Afferrò la tartaruga, la portò al fiume e la gettò nel punto dove l’acqua era più profonda, sollevando terribili spruzzi. Splash! La tartaruga scomparve sott’acqua, con grande gioia della scimmia. Improvvisamente però la tartaruga riapparve alla superﬁcie. E mentre si allontanava a nuoto sollevò la testa e disse:
- Grazie, stupida d’una scimmia, grazie! Dovevi ben sapere che nell’acqua io ci sto come a casa mia.

