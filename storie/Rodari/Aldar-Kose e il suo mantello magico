Aldar-Kose e il suo mantello magico

Aldar-Kose era un ragazzo intelligente. Non era ricco, però non gli era mai mancato nulla, e non s'era mai trovato in grandi strettezze. Tutti nel Kazakhstan gli volevano bene.
Ma un giorno d'inverno Aldar-Kose era assai triste. Sofﬁava un vento gelido ed egli se ne andava cavalcando solo nella steppa. Non c'era in giro proprio anima viva. Il suo cavallo zoppicava e il suo mantello aveva settanta buchi e novanta rattoppi. All'improvviso Aldar-Kose vide un cavaliere che veniva verso di lui. Aveva un bellissimo cavallo e un caldo mantello di pelliccia di volpe. Doveva esser senz'altro un ricco mercante. Aldar-Kose si rizzò sulla sella, sciolse il suo mantello e cominciò a cantare.
-Non hai freddo? -chiese il ricco mercante stupito. -Il tuo mantello è pieno di buchi, come puoi aver ancora voglia di cantare?
-Canto perché il mio mantello è pieno di buchi. Il vento entra
soffiando in un buco ed esce dall'altro, ed io rimango al caldo. Voi dovete avere proprio un gran freddo col vostro mantello di volpe!
-Sí, ho proprio freddo, -ammise il ricco mercante. -Non mi venderesti il tuo mantello?
-Ma io non voglio venderlo, perché, se lo vendessi, sarei poi io ad avere freddo!
-Bene, ti darò il mio mantello e per giunta anche del denaro.
-D'accordo, -fece Aldar-Kose, dopo un istante. -Scambiamoci i mantelli, ed anche i cavalli. Il denaro potete tenervelo!
Il mercante diede ad Aldar-Kose la sua pelliccia di volpe e il suo bellissimo  cavallo e si prese in cambio il ronzino zoppicante e il mantello con settanta buchi e novanta rattoppi. E se ne andò contento d’aver fatto un buon affare. Aldar-Kose indossò il mantello di pelo, saltò sul cavallo e partì veloce.
Nel villaggio, la sera, raccontò la storia del suo mantello magico con settanta buchi e novanta rattoppi. E tutti risero della maniera con cui aveva imbrogliato il ricco mercante.

