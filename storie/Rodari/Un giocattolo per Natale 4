Non starò a raccontare come mi trovai nella Roma antica proprio nell'anno, nel giorno e nel momento in cui quei noti fanatici malintenzionati offrivano a Cesare la corona reale.
-Cesare, -gridai con quanta voce avevo (in latino, si intende), -non ti compromettere! Rifiuta! Ti rovineranno!
-Che vuole quello? -domandò Cesare a Bruto che gli stava vicino.
-Forse vuole la corona per sé, -sghignazzò malignamente Cassio.
-Cesare, -tornai a gridare, -guarda che ti tradiscono. Hanno già affilato i pugnali. Aspettano le Idi di marzo.
-Ma cosa dice? E che razza di latino parla? -borbottò Cesare. A sentir criticare il mio latino, dopo che per quaranta e più anni mi ero sgolato per farlo imparare ai ragazzi, mi mancò la voce per replicare al dittatore. Il quale, del resto, si allontanava ridendo in mezzo ai suoi. A me si stavano facendo incontro un centurione e tre o quattro legionari con la spada in pugno.
-Allora vuoi la corona? Vuoi essere re di Roma? -esclamò uno di loro. -D'accordo, ma prima ci darai la tua testa perché possiamo incoronarla. 
Così dicendo alzò il braccio armato. E a me non rimase che schiacciare il pulsante del ritorno al nostro secolo.
-Vedo che ha sudato, -disse l’ometto. -Faceva caldo a Roma antica?
-Lo compro, -dissi alzandomi in piedi. 
-Compro questo giocattolo e rinnego tutto ciò che ho detto fino a stamattina contro i giocattoli troppo sofisticati. Rinnego il cavallo a dondolo e i burattini.
-Si calmi, si calmi, -disse l’ometto.
-Prima di comprarlo deve imparare a usarlo. Finora ha esplorato i canali spaziali e quelli storici. Non vuole esplorare quelli del futuro?
-Ah volevo ben dire, ci sono anche quelli.
-Sì, e poi ci sono i canali interplanetari. Le darò il libretto con le istruzioni. Intanto non vorrebbe fare una capatina su Venere o su Marte? Le interessano gli spostamenti di Goldrake? Ha qualche preferenza tra le costellazioni?
Sì, ne avevo. Volli vedere da vicino Antares, la grande stella rossa che da ragazzo avevo nominato mia protettrice. Passeggiai per qualche minuto sugli anelli di Saturno. Arrivai in fondo alla nostra galassia per gettare uno sguardo sugli altri universi. Bastava che io premessi un pulsante e gli anni luce scivolavano sotto i miei piedi come un tappeto. 
Si; e vidi la terra come sarà nel 200´000, ma non dirò nulla in proposito: non si rivela il nome dell'assassino a chi sta leggendo un libro giallo. 
A ritorno era ormai innamorato di quel telecomando tanto ricco di poteri straordinari… 
“Se non costa troppo, - pensavo, - ne compro uno per Paolo, uno per Cecilia, uno per Luca e uno per Monica… E uno per me! Un giocattolo come questo può servire anche a un professore in pensione”.
