La sera dopo, la sua abituale calma ebbe a vacillare quando dalle poppe della mucca “Vah!” prese a schizzare un latte blu che il signor Walter non aveva mai visto nemmeno in sogno.
Il signor Walter sì guardo le mani: erano pulite, anche se non perfettamente. Nessuna macchia, né blu né arancione. Il secchio, lo avevo appena lavato, come faceva per abitudine. Riprese a mungere e il latte riprese a scendere nel secchio, sempre blu, di quel bel blu di cui si parla nelle canzoni dove c'è bisogno di una rima con “tu” o con “più”, del tipo: “Non ti vedrò mai più - volare nel cielo blu - adesso giri in motocicletta…”
Il signor Walter non era uomo da deviare dai suoi programmi per colpa di un colore piuttosto che di un altro. Doveva mungere e munse. Doveva vendere il latte e tentò di vendere anche quello della mucca Vah!. Ma la bella Elsa, che girava la vallata a fare la raccolta del latte per la cooperativa, non ne volle sapere.
- Niente latte blu, signor Walter. Per fare il burro non va bene. Non ha una staccionata da ridipingere
- Elsa, bella Elsa, tu mi prendi in giro, ma io ho intenzioni serie. Ormai sei in età da maritarti.
- Per distribuire confetti blu? No, grazie. 
- E con il latte, che faccio?
- La mamma non mi ha detto niente in proposito, - rispose la bella Elsa, dando gas al suo furgoncino. 
“Eccomi messo proprio bene”, borbottò fra sé il signor Walter.
Ma eccolo messo ben peggio la sera successiva, quando la mucca Vah! fece il latte verde, giallo, rosso, indaco e violetto. -Questo arcobaleno mi mette in sospetto. Non mi avranno avvelenato la mucca per mandarmi in rovina e impedirmi di sposare la bella Elsa della cooperativa? Il sospetto gli suggerì di dare un'occhiata anche per terra, tra le zampe posteriori della mucca. Anche lì c'era l'arcobaleno. E puzzava. 
-Speriamo nel signore veterinario.
