La capra che mette nel sacco il leone

Una volta una capra fece tardi al pascolo. Era vecchia e non riusciva a correre come le altre. E così cominciava
già a far buio che la povera capra era ancora molto lontana dal villaggio. Quando capì che non sarebbe riuscita
ad arrivare a casa e che avrebbe dovuto passar la notte all'aperto, la vecchia capra si diede a cercare un posto riparato per mettersi a riposare.
Dopo un po' vide una caverna entro una rupe e cominciò a correre in
quella direzione.
Per sua disgrazia quella caverna era la tana di un feroce leone.
Quando la capra se ne accorse, fu presa da una gran paura, ma ormai
era troppo tardi per tornare indietro. Se si voltava e fuggiva, il leone
l'avrebbe senz'altro inseguita e fatta a pezzi.
Le restava solo la speranza di poter sorprendere il leone con l'astuzia, e così gli andò incontro.
Il leone non aveva mai visto un altro animale avviarsi verso la sua
tana senza il minimo segno di paura.
-Chi sei tu? -domandò alla capra.
-Sono la regina delle capre, e ho fatto un solenne giuramento:
prima di morire voglio divorare cento tigri, venticinque elefanti e dieci
leoni. Le cento tigri e i venticinque elefanti li ho già divorati, e adesso
sto cercando i dieci leoni. A
Nell'udire quelle parole il leone fu preso da una gran paura. Pregò
la capra di lasciarlo andare al fiume per farvi l'ultimo bagno prima di
morire. La capra acconsentì, il leone mise le gambe in spalla e si allontanò
di corsa dalla caverna.
Dopo un po' incontrò uno sciacallo.
-Ma di chi hai tanta paura? -domandò lo sciacallo.
-Di un animale terribile che è venuto nella mia tana. 
A vederlo, sembrava una capra; aveva grandi occhi verdi, grosse corna e una barbetta bianca. Ma non aveva paura di nulla, e andava in cerca di leoni
da divorare. Figurati che voleva mangiare anche me. Ho fatto giusto in
tempo a scappare.
L'astuto sciacallo si mise a ridere.
-Se fossi in te, cercherei di vedere bene di che animale si tratta.
Se vuoi, posso venire io con te. Stasera faremo una bella cenetta.
Il leone tornò verso la tana in compagnia dello sciacallo.
Quando la capra vide il leone e lo sciacallo insieme, andò loro
incontro dicendo:
-È questa la maniera, sciacallo, di eseguire i miei ordini? Ti ho
mandato in giro per trovare dieci leoni in una sola volta, e tu ritorni
portandomene appena uno? Mangerò anche te, per questa disobbedienza.
All'udire quelle parole, il leone credette che lo sciacallo avesse voluto ingannarlo e gli saltò addosso con un terribile ruggito. La capra,mentre quei due si accapigliavano, corse fuori dalla tana e tornò a casa.
