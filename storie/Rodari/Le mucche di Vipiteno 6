Invece ecco, a un certo punto la Vah! alza a testa e lancia un muggito, quasi per salutare il sole che, raggio dopo raggio, sta uscendo dai nuvoloni. Poi dalla sua bocca esce qualcosa, una bava, no, un filo, no un fumetto, ma un fumetto colorato, una specie di bandiera che sale sale sul più alto pennone dell'aria. La Vah!, senza darsi alcun’aria speciale, sta semplicemente emettendo un arcobaleno, che va a distendere la sua arcata proprio di fronte al signor Walter, in direzione del sole. E quasi subito dopo tutte le mucche sparse per i pascoli sui due fianchi della vallata mandano in cielo degli splendidi arcobaleni, ciascuno il suo. E mentre loro stanno lì a bocca larga per fare uscire tutti i colori, le loro pelli si stingono, tornano al naturale, scompaiono i pallini, le strisce, le losanghe, i disegni scozzesi.
-Walter! Walter! È la bella Elsa che chiama, correndo verso il chiamato:
-Walter, te l'avevo detto o no? Guarda che meraviglia.
-Veramente tu mi avevi detto che le mucche mangiano gli arcobaleni non che li risputano.
-Dai non sofisticare. Guarda che bello. 
Guarda lei, guarda lui, guardano i compaesani, spalancando bene bene gli occhi, guardano i turisti. Tra essi c'è il professor Blomberg, dell'Università di Heidelberg, che alza la voce in tono cattedratico:
-Ciò che loro vedono, signore e signori, è impossibile, è semplicemente ridicolo. Il principio dell'arcobaleno, già indicato da monsignor De Dominicis, vescovo di Spalato, nel 1590 e precisato da Cartesio nel 1637 e da Newton nel 1704, spiega il fenomeno come una conseguenza della dispersione e della riflessione che la luce del sole subisce attraversando le gocce di pioggia cadenti nella nube che sta di fronte all'osservatore, escludendo qualsiasi intervento attivo dei bovini. Lor signori sono tenuti, per rispetto a Cartesio, a Newton e al vescovo di Spalato, a non credere ai loro occhi e a non farsi influenzare da animali insulsi e privi affatto di titoli accademici, come le mucche di Vipiteno. Il professor Blomberg, al termine del suo discorso, lancia in tutte le direzioni occhiate minacciose, pronto a mettere un cattivo voto in condotta al turista che oserà contraddirlo. Le mucche continuano a lanciare in cielo i loro arcobaleni. Il cielo è tutto un incrocio di fantastici ponti, un labirinto geometrico di colori, una festa per gli occhi.
-Che bello! -Continua a ripetere senza stancarsi la bella Elsa. È commossa. È più bella che mai. 
Il signor Walter, pensa fra sé: adesso o mai più.
-Elsa, bella Elsa, mi vuoi sposare?
-Sì, -risponde la Elsa, finalmente.
-Sì, se mi porterai a spasso sull'arcobaleno. Ma solo in questo caso. Forse.

Gianni Rodari, autunno 1979
