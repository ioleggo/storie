Il Sole, la Luna e il corvo

Un giorno la nonna mandò il nonno al mercato a comperare un po’ di semolino, perché voleva cucinare un budino per le sue tre ﬁgliole. Il nonno comperò il semolino e lo mise in un sacchetto; ma il sacchetto aveva un buco, e per la strada i granellini caddero fuori, a uno a uno ﬁnché del semolino non rimase più nulla. .
- Dov’è il semolino? - domandò la nonna quando il nonno giunse a casa.
Il nonno tornò sui suoi passi sperando di poter raccogliere i granelli. Ma ormai era sera, e il vecchio sospirò:
- Se la luna si degnasse di brillare e illuminare il mio semolino, io sarei pronto a darle in sposa la mia ﬁgliola più grande.
Immediatamente la luna cominciò a brillare e a illuminare la terra. Il nonno si chinò lentamente per raccogliere i granelli di semolino, ma presto sentì un gran freddo.
- Se il sole si degnasse di splendere e di riscaldarmi, sarei pronto a dargli in sposa la mia seconda ﬁgliola!
Immediatamente il sole si levò e cominciò a fare così caldo che il sudore colava dalla fronte del nonno.
Ma ormai il nonno era stanco, anche se il semolino che aveva raccolto era solo una manciata. Si sedette, dunque, e disse:
- Se il corvo si degnasse di volare qui ad aiutarmi a raccogliere i granelli di semolino, sarei pronto a dargli in sposa la mia ﬁgliola più giovane.
E subito il corvo arrivò e raccolse col suo becco tutto il resto del semolino.
Allora la luna disse:
- Manda la tua ﬁgliola maggiore fuori sulla veranda!
Il nonno ubbidì, e la luna si portò via la ragazza. Quindi arrivò il sole che si prese la seconda figlia e, inﬁne, il corvo che si prese la più giovane.
Un giorno il nonno disse alla nonna:
- Voglio andare a trovare il mio genero, la Luna, - e se ne andò.
La Luna lo ricevette molto cordialmente:
- Benvenuto, suocero mio! Che cosa volete da me?
- Nulla, grazie. Sono soltanto venuto a trovare te e la mia ﬁgliola maggiore.
- Sarete stanco per il viaggio. Fatevi un bagno, - disse la Luna, e pregò la moglie di accendere la stufa nella stanza da bagno.
- Ormai è notte, ci sarà buio nella stanza da bagno, - obiettò il vecchio.
- Ma no, - rise la luna, e ﬁccò il dito in un piccolo buco della porta. Dal buco uscì un raggio di luce così forte che si sarebbe visto un ago per terra.
Quando il nonno arrivò a casa disse alla moglie:
- Accendi il fuoco nella stanza da bagno perché voglio fare un bagno.
- A quest’ora di notte? - domandò sorpresa la donna. - Ma sarà buio là dentro.
- Accendi il fuoco senza discutere. Ti farò vedere che cosa ho imparato da mio genero.
E ﬁccò il suo dito in un buco della porta, ma il buco era così piccolo che il nonno impiegò più di un’ora a cavarlo fuori. Nella stanza da bagno, però, c’era sempre buio pesto.
Quando finalmente il dito del nonno guarí, egli disse alla moglie:
- Adesso vado a trovare il mio secondo genero, il sole.
E partí per andare dal sole. Il sole lo ricevette cordialmente:
- Benvenuto, suocero mio. Arrivate giusto in tempo per cenare con noi.
Il sole si sdraiò sul pavimento, e sua moglie gli mise sullo stomaco una padella con delle crocchette di patate da cuocere. In pochi istanti le crocchette cominciarono a friggere e la cena fu pronta.
Quando il nonno tornò a casa, disse alla moglie:
- Prepara una purea di patate, e per cena faremo le crocchette.
La nonna preparò le crocchette e le mise nella padella sul fuoco.
Ma il nonno si sdraiò sul pavimento e ordinò alla moglie:
- Mettimi quella padella sullo stomaco.
- Ma quale altra sciocchezza stai inventando? - chiese la donna.
- Mettimi la padella sullo stomaco, e ti farò vedere che cosa ho imparato dal mio genero, il sole.
La nonna tolse la padella dal fuoco e la mise sullo stomaco del nonno, che naturalmente saltò in piedi strillando per la scottatura e buttando tutto all’aria.
Un altro giorno egli disse alla nonna:
- Ora voglio andare a trovare il mio terzo genero.
E andò a far visita al corvo. Il corvo lo ricevette cordialmente:
- Benvenuto, suocero mio. Che onore per noi! In che cosa posso esservi utile?
- Nulla, nulla, sono venuto soltanto a trovarvi.
- Bene, - fece il corvo. - Vi darò il mio letto migliore, su quel ramo lassú.
Il nonno salì sul ramo dell’albero e si addormentò, ma nel sonno si voltò, cascò giú e si ruppe il naso. E qui ﬁnisce il triste caso.
