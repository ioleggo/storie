I tre bugiardi e il soldo di rame



In una città lontana lontana, in un paese lontano lontano, tre uomini che venivano da tre diverse parti della terra trovarono un giorno, nel punto dove s'incrociavano tre strade, un soldo di rame. Dapprima pensarono di dividerselo in parti uguali, ma poi uno di essi osservò:
-Dividere un soldo di rame? Sarebbe un peccato! Diamolo a quello di noi che saprà dire la bugia più grossa.
Gli altri due acconsentirono, ed egli cominciò subito a raccontare la sua storia. Eccola:
-Mio zio fa il guardiano in una moschea. Ieri sono andato a trovarlo e cosa pensate che sia accaduto? Non appena ci fummo messi a dormire, si levò un vento che soffiò sempre più forte ﬁno a che si trasformò in una terribile bufera. Così terribile che ad un certo punto sollevò in aria tutta la città, con le sue moschee, le sue case, i giardini, le palme, le carovane di cammelli e persino la terra su cui queste cose poggiavano, e trasportò tutto parecchie miglia lontano. Al mattino ci svegliammo nelle nostre case e nessuno si accorse di nulla. Io, però, m’arrampicai sulla torretta più alta della moschea e, da una distanza di parecchie miglia, scorsi questa città e questo soldo di rame che giaceva per terra. Sono venuto qui apposta per prenderlo, quindi esso è mio.
-Non lo è affatto, - disse il secondo straniero. -Hai raccontato una grossa bugia, ma io ne so una ancor più grossa.
- Mio nonno fa il pescatore. Ieri sono andato a trovarlo, e che cosa pensate che abbia visto? Egli ha in casa una nuova massaia, e questa massaia è un pesce, preso da lui una decina di giorni fa. E devo dire che lo ha ammaestrato benissimo: il pesce gli riordina la casa, scopa i pavimenti, cucina, lava i piatti e va al mercato. Mio nonno gli ha anche
insegnato a cantare. Quando noi due tornammo indietro dalla pesca, trovammo pronto un delizioso pranzetto. Dopo mangiato, il pesce salì sul terrazzo a stendere le reti di mio nonno, e di là, a una distanza di parecchie miglia, vide questa città e questo soldo di rame per terra. Lo disse subito a me, ed io partii per venire a prenderlo. Ed ecco perché il soldo
è mio.
-Non lo è affatto, -ribatté il terzo straniero. -Hai detto una grossa bugia, ma io ne so una ancor piú grossa.
-Mio padre è un mercante di profumi. Ieri sono andato a trovarlo, e cosa pensate che mi abbia raccontato? Un giorno egli comperò al mercato un grosso uovo, e lo diede ad una chioccia da covare. Dall'uovo uscì fuori finalmente un gallo, che crebbe e crebbe ﬁno a diventare così grande che mio padre poté caricargli sopra tutte le sue cose e andar in giro per il paese guidandolo come se fosse un cavallo. Ma, un giorno, al gallo venne sul dorso una bollicina, e il veterinario consigliò mio padre di sfregargliela con olio di dattero. Mio padre segui scrupolosamente il consiglio del medico, ma una volta si dimenticò di togliere
dal dattero il nocciolo, e sul dorso del gallo crebbe una palma. Questa palma continuò a crescere, e in pochi giorni si ricoprì di ﬁori e quindi di frutti. Quando i vicini videro quei magniﬁci datteri, presero a tirar contro l'albero pietre e mattoni. I datteri cadevano al suolo, ma le pietre e i mattoni rimanevano sull'albero. In breve tempo i datteri formarono per terra una valle lunga due miglia. Al che mio padre prese una coppia di buoi, arò la valle, e vi piantò delle zucche che raggiunsero in poco tempo dimensioni gigantesche. Quando furono mature io ne colsi una e feci per tagliarla. Ma, non so come, il coltello mi cadde dentro la zucca, e fui costretto a legarmi una corda alla vita e a calarmi nella zucca per cercar di riprendere il coltello. Quando raggiunsi il fondo, del coltello neppure
l'ombra. Incontrai invece tre uomini a cui rivolsi la parola: 
“Buona gente, non avete per caso visto il mio coltello?”
“Sciocco che sei!” risposero. “Pretendi di trovare un coltello, mentre noi qui stiamo cercando un'intera carovana di cammelli! Ma se proprio vuoi un coltello, va nella
tal città, e là, all'incrocio di tre strade, troverai il soldo di rame che noi abbiamo perduto. Prenditelo e vai a comperarti il coltello!”
-Ecco perché sono venuto qui, e come vedete il soldo spetta a me.
-È vero -dissero  altri due. -Una bugia come la tua vale proprio un soldo di rame!
Gli consegnarono perciò il soldo, e ognuno se ne andò per la propria strada, verso tre differenti parti della terra.


