L'indomani il ragazzo, che spiccava sempre per l'aspetto misero tra gli splendidi Cavalieri, vinse la prova del lancio dell'asta, mentre tutti incominciavano a provare simpatia per quel buffo ma tanto abile personaggio.
Ma il terzo giorno era quello decisivo: i Cavalieri indossarono gli abiti più belli, ed i cavalli gualdrappe ricamate di uguale colore.
La Principessa non riusciva a staccare gli occhi da un nobil'uomo vestito di rosso, elegantissimo sul suo destriero, ma ecco apparire Faustino, più sporco e trasandato che mai e vincere con estrema facilità il duello finale.
Portato in trionfo davanti al palco reale, non fu riconosciuto dai genitori e dai fratelli, che si congratularono con lui con un certo imbarazzo, pensando che si sarebbero dovuti imparentare con quello straccione.
La Principessa, poi, non riusciva a trattenere lacrime di dispetto, recriminando tra sé che non il bel Cavaliere Rosso, ma quel misero ragazzo sul suo ronzino l'avrebbe avuta in sposa.
Invano il Re offrì a Faustino grandi ricchezze, vasti appezzamenti di terra, persino un castello purché rinunciasse a sposare la Principessa: il giovane era irremovibile nel pretendere il premio promesso.
Per quella sera era stato organizzato un ricco banchetto e Faustino, prima di recarvisi, chiese di ritirarsi per qualche minuto nella stalla con il suo cavallo.
Gli fu concesso, ma, poiché il tempo passava ed egli non usciva, fu incaricato un servo di spiare dal buco della serratura che cosa accadesse lì dentro: il lacchè però poté solo riferire di aver visto un forte luccichio e nientaltro.
Finalmente Faustino uscì: aveva indossato l'abito doro regalatogli dalle Fate e conduceva per le briglie lucenti il cavallino, che aveva smesso l'atteggiamento claudicante e scalpitava come il più focoso dei destrieri.
La famiglia reale gli si fece intorno allibita e la Principessa smise subito di piangere.
Poiché Faustino aveva chiesto di lavarsi le mani, il Re in persona gli porse un catino dacqua, mentre la Regina gli offriva il sapone profumato e i fratelli gli preparavano salviette e asciugamani.
A questo punto il ragazzo scoppiò a ridere:
- Ti sei arrabbiato tanto papà - gli disse con affetto - quando ti ho raccontato di aver sognato che i miei familiari si sarebbero comportati con me come dei servitori. Oggi però il sogno si avvera.
A quelle parole il Re lo fissò e, riconosciutolo, lo abbracciò forte, mentre la madre e i fratelli gli si stringevano intorno.
E così Faustino fu perdonato di quel sogno irriverente e riprese il suo posto in seno alla famiglia; la Principessa sposò il Cavaliere Rosso e le Fate, invitate al matrimonio, non furono più in collera, perché avevano compreso che non l'ingratitudine, ma il profondo affetto per i propri cari aveva spinto Faustino ad abbandonarle.
