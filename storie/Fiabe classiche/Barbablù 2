In principio non vide niente perché il ripostiglio era buio, ma piano piano cominciò ad abituarsi a quell'oscurità e allora lo spettacolo che le si parò davanti agli occhi la fece inorridire. Il pavimento era coperto di sangue secco e su quella superficie lucida e scura si rispecchiavano i corpi, appesi alle pareti, di molte donne morte. Non le fu difficile capire che si trattava delle precedenti mogli di Barbablù scomparse tanto misteriosamente.

Bianca era così terrorizzata che la chiave le scivolò di mano e cadde sul pavimento. Lei la raccolse e, con le gambe che a malapena la reggevano, dopo aver richiuso la porta corse in camera sua per riflettere con calma, ma era così agitata da non sapere neanche più come si chiamava. D'un tratto notò che la chiavina era sporca di sangue. Subito la lavò con acqua e sapone, ma la macchia non scompariva. Tentò allora con polvere di gesso, con della sabbia. Niente da fare. La macchia non sbiadiva neppure un po' perché era fatata.

Quella sera stessa Barbablù tornò dal suo viaggio dicendo di aver ricevuto, per strada, una lettera in cui era scritto che non c'era più bisogno della sua presenza per concludere l'affare che lo aveva indotto a partire. Bianca, con il cuore stretto dalla paura, fece del suo meglio per fingersi contenta. La mattina seguente, appena sveglio, Barbablù chiese la restituzione delle chiavi. Lei gliele dette, tremando come una foglia. Lui le osservò una ad una, poi disse:
- Manca la chiave piccola, quella del ripostiglio. Dov'è finita?
- Mah, non so, forse l'ho lasciata in camera mia - rispose Bianca con una vocina che si sentiva a malapena.
- Allora vai a prenderla. Immediatamente.
La poverina, sempre più terrorizzata, non poté far altro che obbedire.

Non appena Barbablù ebbe la chiavina in mano la guardò a lungo, la rigirò da tutte le parti e con una voce che metteva i brividi chiese:
- Perché ci sono delle macchie di sangue?
- Non lo so, non lo so proprio - rispose Bianca, sul punto di svenire.
- Ah, non lo sai? Allora te lo dirò io, il perché: sei entrata nel ripostiglio senza tenere conto dei miei ordini. E ora ci tornerai, in quel ripostiglio, volente o nolente, a tener compagnia alle altre mie mogli che, come te, per la troppa curiosità hanno disobbedito ai miei ordini.
Disperata, Bianca si gettò ai piedi del marito, implorandolo di perdonarla, promettendo che da quel momento in poi non avrebbe più ceduto alle tentazioni. Era così bella, con gli occhi lucidi di lacrime, il viso arrossato, i capelli sciolti sulle spalle, che chiunque si sarebbe commosso. Ma non Barbablù, dal cuore di pietra.

- Devi morire come le altre, moglie bugiarda e infedele. Preparati. Bianca allora si rialzò e disse:
- Se proprio devo morire, marito mio, lasciami almeno un po' di tempo per pentirmi dei miei peccati e implorare la misericordia di Dio.
- E va bene - concesse Barbablù. - hai un quarto d'ora di tempo, non un minuto di più. E se ne andò.
