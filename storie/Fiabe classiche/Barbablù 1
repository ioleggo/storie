C'era una volta un uomo straordinariamente ricco, ma così ricco che di più non si potrebbe. Aveva case in città e ville in campagna, forzieri pieni di gioielli, vasellame d'oro, carrozze e cavalli. Avrebbe potuto essere un ottimo partito ma,.. ma, oltre alle sue infinite ricchezze, quest'uomo aveva anche una lunga e ispida barba di un colore blu intenso che rendeva orribile la sua faccia. Così tutti lo chiamavano Barbablù e tutti, ma specialmente le ragazze da marito, scappavano via non appena lo vedevano.
Vicino alla casa di città di Barbablù abitava una nobile dama vedova con le sue due figliole, Anna e Bianca, due ragazze tanto giovani e belle quanto il loro vicino era brutto e attempato.

Un giorno Barbablù andò a far visita alla Vicina e le disse: - Signora, vorrei sposare una delle vostre figliole. Non ho preferenze, scegliete voi quella che vi sembra più adatta.

Ma nessuna delle due ragazze volle accettare quella richiesta; non solo perchè il pretendente era tanto brutto e un po' in là con gli anni, ma anche perchè si diceva in giro che fosse stato già sposato diverse altre volte e tutte le sue mogli erano scomparse misteriosamente senza dare più notizie di sè.

Ma Barbablù non era tipo da arrendersi facilmente: invitò la dama e le sue figliole, insieme a un folto gruppetto di giovani, uomini e donne, in una delle sue ville di campagna, la più sfarzosa, e organizzò per loro ogni sorta di divertimenti. A un ballo seguiva una partita di caccia,  una merenda, una passeggiata, 
una spedizione di pesca, un banchetto. Insomma, proprio una vita beata, allegra e senza pensieri. Pian piano, la minore delle due ragazze, Bianca, cominciò a convincersi che quel Barbablù non meritava la sua cattiva fama, che era una persona gentile e
simpatica. Per farla breve, non appena la comitiva tornò in città, vennero celebrate le nozze.

Passò un mese e una bella mattina Barbablù disse alla novella sposa: 
- Devo partire per un viaggio d'affari e starò lontano per molte settimane. In mia assenza puoi invitare le tue amiche, dare qualche festa, se ti fa piacere. - Poi tirò fuori dalla tasca un mazzo di chiavi e riprese: - Qui ci sono le chiavi degli armadi, dei cofanetti, dell'argenteria, degli scrigni dei gioielli. La più lunga serve per aprire tutte le porte della casa. E questa, la più piccolina, serve soltanto per il ripostiglio che si trova al pianterreno, in fondo al corridoio. Puoi aprire tutte le stanze, entrare dovunque ma ti proibisco di mettere piede nel ripostiglio. Se disobbedisci, te ne pentirai amaramente.

Bianca promise di comportarsi bene. Barbablù l'abbracciò, sali in carrozza e parti.

Le vicine e le amiche si precipitarono a far visita a Bianca quando la polvere deHa carrozza non si era ancora posata: erano curiosissime di vedere la sua splendida casa e non crano venute prima solo perchè Barbablù incuteva loro una certa paura. E tutte quante rimasero sbalordite per la bellezza dei mobili e dei tappeti, per la profusione di argenteria, per la quantità e l'eleganza degli abiti che si ammucchiavano negli armadi. Bianca ascoltava i loro commenti, accettava i complimenti, ma non vedeva l'ora che se ne andassero: d'improvviso le era venuta una gran voglia di restare sola per dare un'occhiata al ripostiglio misterioso. Così a un certo punto sgattaiolò via senza preoccuparsi di nessuno. Giunta davanti alla porta dello stanzino esitò un momento, ripensando alla proibizione di Barbablu': le sue collere dovevano essere terribili. Poi si fece coraggio: lui non avrebbe mai saputo niente della sua  disobbedienza! Prese la chiavina, la infilò nella toppa e aprì la porta.
