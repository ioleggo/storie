Un giorno della settimana di Pasqua, un contadino uscì dalla sua capanna per vedere
se nell'orto era iniziato lo sgelo. Affondò la sua vanga nella terra e vide che il 
suolo era umido e molle. Andò allora nella foresta: i salici cominciavano a mandar fuori le gemme.
Il contadino disse:
- E se piantassi salici tutt'attorno al mio orto? Col tempo essi cresceranno, e il 
mio orto sarà protetto dal vento.
Andò a prendere la scure, recise molti rami, li appuntò all'estremità più grossa e 
li conficcò nella terra.
Tuffi i piccoli virgulti allignarono e mandarono fuori germogli; i germogli si 
coprirono di foglie, e nella terra si allungarono i piccoli filamenti che sarebbero divenuti radici.
Alcuni di questi virgulti trovarono la terra buona e crebbero rigogliosi; altri, 
invece, si radicarono meno bene; ben presto persero vigore e morirono.
Quando giunse l'autunno, il contadino fu lieto di vedere che sei salici erano 
cresciuti attorno al suo orto. Ma nella primavera successiva i montoni ne 
distrussero quattro, e ne restarono così soltanto due.
Un anno dopo, i due giovani salici che erano sopravvissuti furono a loro volta 
brucati e devastati. Uno morì; l'altro, invece, gettò più profonde radici e divenne un vero albero.
La primavera seguente le api gli ronzavano tutt'intorno. Spesso vi si posavano 
gli sciami, e i contadini accorrevano per catturarli e metterli negli alveari. 
Le donne e gli uomini del villaggio venivano volentieri a far colazione sotto 
l'albero e a riposarsi alla sua ombra. I monelli si arrampicavano sul suo tronco 
per cogliere qualche rametto.
Il contadino che aveva piantato il salice era ormai morto da molto tempo, e il 
suo primogenito aveva preso il suo posto. Il salice continuava a crescere. 
Per quanto lo si svettasse e potasse, in primavera gettava sempre nuovi rami; 
più esili, è vero, ma anche più numerosi, che formavano al suo vertice come un verde ombrello.
A sua volta, anche il figlio primogenito mori.
Gli abitanti del villaggio emigrarono e si stabilirono altrove. Ma il salice 
continuò a crescere in aperta campagna.
Vennero alcuni contadini e lo ferirono con le loro scuri, ma il salice si 
riprese e continuò a crescere. Fu colpito dal fulmine; ma nuovi rami 
pullularono dal suo ceppo e arricchirono la sua chioma.
Un giorno un contadino pensò di abbatterlo per ricavarne un trogolo; ma vide 
che all'interno il tronco era marcio, e non ne fece nulla.
Ormai il salice era vecchio e decrepito. Non si reggeva più se non da un lato solo. 
Tuttavia continuava a vivere, e ad ogni primavera le api accorrevano attorno ai 
fiori che inghirlandavano i suoi vecchi rami.
Ma un giorno, proprio all'inizio della primavera, alcuni ragazzi che conducevano 
i cavalli al pascolo si incontrarono sotto il salice. Avevano freddo e decisero di 
accendere un fuoco. Raccolsero così stoppie, frasche e ramoscelli secchi, e con essi 
riempirono il tronco vuoto del salice. Poi vi appiccarono il fuoco.
Ad un tratto, si udirono sibili e scoppiettii: la linfa si scaldava e ribolliva nelle
vene del vecchio tronco, da cui usciva una colonna di fumo nero. Poi guizzarono le 
prime lingue di fuoco, che salirono sempre più alte e più rosse. Il tronco era ormai 
tutto nero e bruciacchiato. I nuovi rami, i nuovi germogli erano devastati, anneriti e contorti.
I ragazzi, spingendo innanzi i cavalli, fecero ritorno al villaggio, lasciando dietro 
di sè, nella campagna deserta, un salice tutto bruciato.
Alla fine, un corvo nero e cattivo si appollaiò fra i suoi rami contorti e gracchiò:
- E così, vecchio tronco, eccoti finalmente morto. Era ora!
Dal che si vede come c'è sempre qualcuno che, soprattutto per invidia, non sa apprezzare 
chi ha fatto del bene.
