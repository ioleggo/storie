Le tre tigri (fiaba nicaraguense)

In un villaggio presso la laguna di Tiocapa abitavano, tanto tanto tempo fa, tre fratelli cacciatori. Avevano tutti e tre moglie e figli e dovevano perciò procurarsi molta carne. Un giorno, per cacciare meglio, dietro consiglio dello stregone del villaggio, decisero di trasformarsi in tigri: il maggiore in tigre nera, il secondo in tigre rossa, il terzo in tigre striata. 
- Ma attenzione! - Raccomandò loro lo stregone. - Ognuno dei tre dica a sua moglie che, quando lo vedrà tornare dalla caccia con l’aspetto di tigre, non abbia paura, ma gli versi subito addosso l’acqua del twal. Soltanto a questa condizione potrete riprendere l’aspetto umano. I tre fratelli partirono all’alba, si trasformarono subito in tigri pronunciando delle parole magiche che avevano imparato dallo stregone e, con quell’aspetto, riuscirono ad uccidere molti animali.
A sera il primo fratello tornò alla sua capanna con ben cinque coendu e un armadillo che depose ai piedi della moglie. Questa, senza paura, gli gettò addosso una brocca d’acqua del twal ed egli riprese l’aspetto umano.
Anche il secondo tornò alla sua capanna con molto bottino: due enormi cervi delle paludi che depose ai piedi della moglie.  Anche questa fu svelta a gettargli addosso l’acqua del twal e si vide subito davanti il marito col suo solito aspetto.
Il terzo tornò con un bottino ancor più abbondante dei suoi fratelli, ma la moglie, appena lo vide arrivare, terrorizzata montò su una canoa e remò verso il largo.
Il terzo fratello rimase perciò tigre striata. Gli altri due andarono a raccomandarsi allo stregone perché lo aiutasse, ma:
 - Vi avevo avvertiti - disse quello più severo - e a questo punto non c’è più nulla da fare. Tigre striata è, e tigre striata resterà!
 - Non si potrebbe tentare un incantesimo? - Domandò con insistenza il fratello maggiore.
Lo stregone consultò gli spiriti del fumo e gli fu risposto: 
- Solo il gran sacrificio e l’ardire di qualcuno che gli è molto vicino potrà rendere a tigre striata il suo aspetto d’uomo. 
I due fratelli si consultarono e poi dissero:
 - Rimarremo tigri anche noi per non lasciarlo solo!  Era un grave sacrificio. Sotto le spoglie di tigri non potevano tornare più dalle loro famiglie. Si dovevano accontentare di lasciare sulla soglia delle loro capanne, di notte, quando tutti dormivano, la selvaggina uccisa, ma non potevano mai farsi vedere.
Passo così un anno intero, ma il loro sacrificio non valse a rendere l’aspetto umano a tigre striata. Allora il figlio di lui si fece coraggio, andò dallo stregone e gli chiese: 
 - Il sacrificio dei miei due zii non è servito a nulla. C’è qualcosa che posso fare io, per salvare mio padre?
 - Chiedilo all'avvoltoio reale - si limitò a rispondere lo stregone. Taipuan, così si chiamava il ragazzo, andò su una vetta che sovrastava la laguna dove spesso si vedeva volteggiare l’avvoltoio. Lo chiamo e gli chiese consiglio. 
 - Di là da ben sette mari - rispose l’uccello - c’è una terra dove abita un drago terribile, coperto di squadre rosse e dorate.  Presso di lui scorga un’acqua più potente dell’acqua del twal. Devi riuscire a prenderne un po’ e a raccogliere le squame che il drago perde ogni giorno e che sono sparse lì a terra. Potrai farlo, però, solo quando il drago è immerso nel sonno, cosa che gli capita abbastanza spesso.
 - E come farò a raggiungere quella terra di là dai sette mari? 
 - Ti trasporterò io - soggiunse l’avvoltoio reale. - Ma tu dovrai nutrirmi con dei pezzetti di carne durante il volo, altrimenti ti lascerò cadere in mare.
Il ragazzo non esitò e gli assicurò che il mattino seguente sarebbe stato pronto a partire. Infatti, aiutato da sua madre, si procurò una bisaccia con tanti pezzetti di carne sanguinante, un piccolo otre per l’acqua magica e una borsa di tela per le squame di drago. 
All’alba l’avvoltoio lo fece salire sul suo dorso e si levò in volo. Passarono il primo mare e il ragazzo teneva gli occhi chiusi dalla paura. Passarono il secondo mare e l’avvoltoio chiese un pezzetto di carne. Il ragazzo dovette aprire gli occhi e frugare con una mano nella bisaccia per tirar fuori la carne. Lo fece con molto tremore ma andò tutto bene. Passarono il terzo mare e l’avvoltoio chiese ancora pezzo di carne, e così dopo aver passato il quarto, il quinto, il sesto e l’ultimo mare.
Arrivarono infine presso il drago che dormiva profondamente e russava così forte da far tremare la terra come per un terremoto.
 - Affrettati, perché è il momento buono! - disse l’avvoltoio. Taipuan non perse tempo. Riempì la borraccia d’acqua magica, raccolse quattro o cinque manciate di squame che ripose nella borsa di tela e fece per rimontare sul dorso dell’uccello. Nella fretta, però, gli si aprì la bisaccia con la carne e ne caddero fuori alcuni pezzi. Il ragazzo voleva raccoglierli ma, d’un tratto, il drago smise di russare e si mosse, come se stesse per svegliarsi.
 - Presto, presto, andiamocene! - gridò l’avvoltoio e il ragazzo gli balzò sul dorso.
Dopo poco volavano alti nel cielo. Passarono il primo mare e Taipuan aprì gli occhi per guardare sotto di sé. Quando furono sul secondo mare l’avvoltoio chiese un pezzo di carne e così fece ancora quando passarono il terzo, il quarto ed il quinto.  
Stavano passando il sesto quando l’avvoltoio disse:
 - Mi sento stanco: dammi due pezzi di carne, non uno solo, altrimenti non ce la farò a trasportarti fino a casa.
Il ragazzo frugò subito nella bisaccia e si accorse così che di carne ne era rimasta soltanto un pezzo! Pregò allora l’uccello di contentarsi e quello proseguì il volo. Stavano cominciando a volare sul settimo mare quando l’avvoltoio disse:
- Non ho più forza! Non ti posso più sostenere sul dorso! Senza carne mi sento morire! 
Il ragazzo era disperato. D’improvviso ebbe un’idea.
Di tasca cavò un coltellino e con quello si tagliò il dito mignolo. Lo dette all’avvoltoio che riprese con più lena a volare.
 - Questo boccone di carne è migliore di tutti gli altri! - esclamò. Mi ha dato vigore: adesso volo molto meglio!
Arrivarono finalmente davanti alla capanna dello stregone: l’avvoltoio depositò a terra il ragazzo e volò via senza aspettare i suoi ringraziamenti. Taipuan porse allo stregone l’acqua magica e le squame e quello gli disse:
 - Ora vai alla tua capanna e riposati un po’. Stanotte, quando la luna sarà alta nel cielo, torna qui: aspetteremo insieme la tigre rossa, la tigre nera e la tigre striata.
Nel cuore della notte, le tre fiere arrivarono nella radura dove le attendevano lo stregone e il ragazzo. Il primo gettò sul loro manti l’acqua magica e, subito dopo, per ordino suo, Taipuan, senza alcun timore, fece piovere sulle loro pelli le squame di drago che teneva riposte nella borsa di tela. In un attimo i tre fratelli ripresero il loro aspetto di uomini e il minore, che era stato la tigre striata, abbracciò il ragazzo chiamandolo il suo salvatore. Ma prima ancora che i tre fratelli chiamassero le mogli, i figli e gli altri abitanti del villaggio, lo stregone rivolto a Taipuan gli chiese:
 - Perché ti sanguina la mano? 
Il ragazzo raccontò quello che aveva dovuto fare per nutrire l’avvoltoio.
 - Hai ancora delle squame di drago nella borsa? - domandò lo stregone.
 - Soltanto poche - rispose Taipuan.
 - Basteranno - riprese l’altro.
 - Mettile sulla frase preferita e aspetta.
Così fece il ragazzo e di lì a poco sentì un gran formicolio nella mano e vide che gli stava spuntando un dito di nuovo. Ma non era un dito di carne, bensì un dito d’oro e d’argento.
Da quel giorno, nel suo villaggio e in molti altri del Nicaragua, si raccontò la storia dei tre fratelli-tigre e del coraggio che aveva dimostrato Taipuan nel prender l’acqua magica e le squadre del drago. Tutti volevano vedere il suo dito d’oro ed argento e di lì a poco lo chiamarono Taipuan-Dito-di-Drago.
Quel soprannome gli rimase finché visse e gli stava a pennello, perché egli si mostrò sempre coraggioso e pieno di iniziativa, come lo era stato nel suo viaggio con l’avvoltoio reale di là dai sette mari.
