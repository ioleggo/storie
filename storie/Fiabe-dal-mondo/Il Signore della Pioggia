Il Signore della Pioggia

Un giovane cacciatore, di nome Sung Lang, mentre portava due pelli pregiate in città, attraversando un bosco perse la strada. Camminò a lungo tra gli alberi e intanto scendeva la notte. Alla fine si trovò davanti a un castello.
Bussò al portone, gli fu aperto e fu introdotto davanti alla padrona di casa, una giovane di rara bellezza, che gli chiese:
- Cosa desideri, forestiero?
- Un letto per questa notte, - rispose Sung Lang - perché vengo da lontano e mi sono smarrito nel bosco. Non oso proseguire nel buio. Ci possono essere dei gravi pericoli.
- Mio padre, che ora è assente, si mostra sempre generoso con i viandanti - riprese la ragazza - e altrettanto ora farò io.
Fece così accompagnare dai servi il cacciatore in una camera con un comodo letto dove egli prese subito sonno. Nel cuore della notte fu svegliato da rumore di passi e da voci concitate. Dopo poco bussarono alla sua porta.
- Entrate! - egli disse e rimase meravigliato nel vedere la giovane donna che, tutta agitata, chiedeva il suo aiuto.
- I Celesti Abitatori del Cielo - spiegò - hanno inviato un ordine a mio padre che è il Signore della Pioggia. Domani all’alba egli deve far piovere abbondantemente su questa regione, che soffre da molto tempo la siccità. Ma mio padre ora si trova impegnato per un affare urgente molto lontano da qui. Tu sai cavalcare?
- Certo! - rispose il cacciatore. - Perché me lo domandi?
- Perché ti chiederei di sostituirlo sul suo destriero che vola tra le nubi.
- Ma io sono un semplice mortale che cavalca cavalli normali!
- Non ti sarà difficile montare quello di mio padre. Non c’è neppure bisogno che tu tiri le redini: il cavallo sa fare tutto da sé. Ti prego, aiutami! Non ti disturberei se non si trattasse di una grave situazione.
Il giovane non seppe dire di no alle preghiere di una così bella ragazza. Inoltre lo pungeva la curiosità di cavalcare il destriero del Signore della Pioggia. Finì per accettare la proposta.
La fanciulla lo guidò nella stalla e ne fece uscire un bel cavallo bianco su Cui il giovane salì facilmente. Legato alla sella c’era un piccolo vaso.
- Quando sentirai il cavallo nitrire, - disse la ragazza - prendi poche gocce d’acqua dal vaso e falle scorrere sulla sua criniera. Ma bada! Solo poche gocce bastano a scatenare un grosso temporale.
- Sono pronto! - esclamò Sung Lang e, a queste parole, il cavallo si mosse e con una sola falcata si sollevò da terra. In pochi minuti era già alto nel cielo.
Di lassù il giovane vide stendersi tutta la regione rovinata dalla siccità. Il cavallo nitrì ed egli fu svelto a versargli poche gocce d’acqua sulla criniera. Il cielo si illuminò subito di lampi. Saette e tuoni si succedettero violenti e le nubi si aprirono in un grande acquazzone.
Il cavallo proseguì il volo e il cacciatore vide sotto di sé il suo villaggio con i campi aridi e i pozzi secchi.
“Qui ci vuole acqua in abbondanza!” pensò e, quando il cavallo nitrì, gli versò sulla criniera una bella quantità d’acqua. Non l’avesse mai fatto! Il cielo sembrava diventato di fuoco per i lampi che lo attraversava, seguiti da tuoni violentissimi. Rovesci d’acqua caddero sul suolo arido provocando un’alluvione spaventosa. Sung Lang si rese conto subito di avere esagerato, ma solamente quando il cavallo lo ebbe riportato a terra capì veramente quale disastro aveva provocato.
Sulla porta del castello lo attendeva la figlia del Signore della Pioggia, in lacrime.
- Hai seminato la rovina! - disse. - L’ira di mio padre, al suo ritorno, sarà terribile.
- Non possiamo fare niente per rimediare? - chiese il giovane.
- Non ci sarebbe altro che impadronirsi dello Specchio fulgente che manda raggi più potenti del sole. Purtroppo è in possesso del Serpente piumato che uccide chiunque gli si avvicina.
- Proverò a portarglielo via! - propose il giovane che voleva consolare la fanciulla, giacché se ne era già innamorato. Rimontò sul cavallo bianco e gli ordinò:
- Portami subito dal serpente piumato! - e poi, rivolto alla fanciulla - Aspettami, - le disse -perché al mio ritorno ti sposerò.
Il cavallo, abituato ad eseguire puntualmente gli ordini del Signore della Pioggia, portò Sung Lang in un’isoletta piena di alberi di bambù. Qui il cacciatore vide subito spuntare tra i tronchi un enorme serpente con una cresta di piume rosse sulla testa.
Sung Lang era un uomo molto coraggioso, ma sul momento rimase sconvolto alla vista di quel mostro e cercò di tenersi nascosto dietro un tronco più grosso degli altri. Invano, perché il serpente lo aveva scorto e avanzava lentamente verso di lui con le fauci aperte, come se ridesse.
Aveva la coda arricciolata e Sung Lang vide che tra le ultime spire teneva stretto stretto un meraviglioso specchio sfolgorante.
Mentre il giovane era impietrito dallo spavento, il serpente si arrotolò velocemente intorno al tronco al quale si è lo stretto Sung Lang per nascondersi. Spira dopo spira, anello dopo anello, avvolse completamente albero e cacciatore e lasciò al poveretto appena il modo di respirare. Poi rizzò la testa in un guizzo repentino e con la cresta di piume dette una staffilata sul naso di Sung Lang, facendogli uscire parecchio sangue che si raccolse per terra.
Mentre il rettile chinava la testa per berlo, Sung Lang si ricordò che aveva con sé, in un sacchetto appeso alla cintura, un veleno potente che usava solitamente per le volpi. Riuscì a introdurre due dita nel sacchetto, a prendere un bel pizzico della polvere velenosa e a spargersela lesto sulla mano.
Fu allora che il serpente, attirato dal sangue di cui era ghiotto, si mise a lambire il palmo e le dita, ma così facendo si avvelenò.
Sussultò violentemente e allentò le sue spire: dopo altri due sobbalzi era già morto.
Senza perdere un attimo di tempo, Sung Lang districò lo specchio dalle ultime spire, lo prese e corse via, verso il cavallo che era rimasto poco distante. Montò in arcione e si fece riportare al castello. Durante il viaggio di ritorno indirizzò lo specchio verso le terre in cui aveva provocato poco prima un’inondazione.
Ne uscirono raggi caldi e benefici molto più di quelli del sole, che non solo asciugarono del tutto il terreno, ma fecero anche spuntare rapidamente messi in grande abbondanza.
Sulla porta del castello c’era anche questa volta la figlia del Signore della Pioggia, che aspettava assolutamente il suo ritorno e ricordava bene la promessa che Sung Lang le aveva fatto prima di partire.
- Mio padre è molto contento di te! - esclamò appena lo vide. - Chiedigli tutto quello che vuoi e vedrai che sarai esaudito.
- Io voglio te in sposa! - esclamò il giovane.
- E tu l’avrai! - risuonò una voce potente che proveniva dall’atrio del castello. 
Sung Lang si fece coraggio ed entrò.
 Avvolto in un manto azzurro e oro sedeva su un trono di argento il Signore della Pioggia che così parlò:
- Hai commesso un errore, è vero, ma a fin di bene. E comunque l’hai riscattato con il coraggio e l’astuzia che ti hanno fatto vincere il Serpente piumato. Non solo ti concedo mia figlia in sposa, ma ti nomino mio aiutante. Alla mia morte prenderai il mio posto e sono sicuro che i Celesti Abitatori del Cielo ne saranno contenti.
Sung Lang sposò così la bella fanciulla e sostituì spesso il suocero nei suoi voli sul cavallo bianco su per la volta del cielo.
Ma non poté mai più usare lo Specchio Fulgente. Dopo aver riportato il benessere nella terra colpita dall’alluvione, la superficie dello specchio si appannò e non mandò più bagliori e raggi come quelli del sole. Sung Lang volle tuttavia conservarlo per ricordo del suo duello col Serpente piumato e lo mostrava spesso ai figli e poi a Sung Lang figli dei figli, che ascoltavano a bocca aperta la sua terribile avventura.
