Il malcontento
C’era una volta il figlio di un capotribù di carattere capriccioso e di umore sempre variabile. Si stancava subito delle sue occupazioni, dei suoi trastulli, delle persone che lo circondavano. Aveva quasi sempre l’aria scontenta sebbene non gli mancasse nulla.
Un giorno di primavera, Vinasciua, così si chiamava il giovane, sedeva su un prato verde. Un dolce venticello gli portava alle narici i profumi della bella stagione. Tanti piccoli animali appena usciti dal lungo letargo facevano capolino fuori dalle loro tane. Ogni essere vivente ed ogni cosa pareva rallegrarsi del tiepido sole. Ma Vinasciua non condivideva affatto la gioia di tutta la natura attorno a lui e sbadigliava. D’un tratto il sussurro del vento divenne più forte e alle orecchie del giovane parve che il sussurro si tramutasse in parole:

Sono il Vento dei Desideri! 
Sono il Vento dei Desideri! 
Figlio che Cosa vuoi?
Figlio che Cosa speri?

- Spero di non continuare ad annoiarmi tanto! - Fece lui. - Non mi piace questa primavera così delicata. Vorrei un bel sole forte che mi dorasse la pelle; vorrei nuotare nell’acqua del ruscello e non star qui seduto ad aspirar profumi come una fanciulla! Vorrei che fosse estate!
Sei ben sicuro di volere subito l’estate? - Chiese ancora il Vento dei Desideri.
Sicurissimo! - Rispose Vinasciua.
Allora il Vento dei Desideri si fece più forte, sempre più forte.
Afferrò il giovane come in un turbine e lo fece girare, girare, girare su se stesso a velocità pazzesca. Lo fece girare per ore, giorni, notti, settimane, mesi, finché non fu improvvisamente estate.
Come uscisse da un sonno profondo, Vinasciua aprì gli occhi. Il sole era caldo, le piante intorno erano di un verde intenso. Una sorgente, accanto a lui, gettava acqua cristallina che formava un ruscello limpidissimo. Vinasciua ascoltava quell’acqua che scorreva chiacchierina come la voce allegra di una fanciulla. Avrebbe voluto fare un bel bagno, ma poi disse:
Mi fa una gran fatica spogliarmi. E poi che gusto c’è?
Guardò un altro poco i riflessi del sole sulle acque lucenti come uno specchio, poi incominciò a sbadigliare.
L’acqua aumentò il suo chiacchierio e, ad un certo momento, bisbigliò alle orecchie di Vinasciua:

Sono la Fonte dei Desideri! 
Sono la Fonte dei Desideri! 
Figlio che Cosa vuoi?
Figlio che Cosa speri?

- Mi annoio, tanto! - si lamentò lui. - Ne ho abbastanza dai raggi del sole riflessi nell’acqua. L’estate è monotona! Vorrei essere in autunno, quando c’è la birra nuova e tutti  i giovani si ritrovano insieme, cantando belle canzoni, attorno a tavolate di cibi fumanti e danzano fino a notte fonda.
Ma perché non cerchi di goderti l’estate in compagnia? - insiste la Fonte dei Desideri.
Perché non mi va! - rispose lui cocciuto. - A me interessa soltanto l’autunno!
 Sei proprio sicuro di volere subito l’autunno? - chiese ancora la Fonte dei Desideri.
Sicurissimo!
E l’acqua allora sembrò che uscisse dalla fonte e dal ruscello come formando tante corde trasparenti che avvolsero il giovane e lo fecero girare, girare, girare su sé stesso a velocità pazzesca. Lo fecero girare per ore, giorni, notti, settimane, mesi, senza mai fermarsi, finché non fu autunno.
C’era un buon profumo di caribù arrostito nell’aria. In una grande sala dal soffitto di legno, in una bella fattoria, erano apparecchiate molte tavole e attorno tanta gente celebrava la festa della caccia con la birra nuova. Cantavano e scherzavano tutti: giovani e vecchi. Verso la fine del pranzo un gruppo di suonatori accordò gli strumenti e i giovani si prepararono a ballare. Qualcuno uscì a fumare all’aria fresca. Una bella luna tonda come una focaccia d’avena splendeva nel cielo terso.
Anche Vinasciua era uscito davanti alla fattoria. Quando qualcuno lo chiamò dentro perché si mettesse a ballare con gli altri, egli rifiutò con un gesto seccato come per dire:
Figurarsi se ho voglia di ballare! E cominciò a sbadigliare come se fosse stanco di ogni cosa.
La facciona tonda della luna si oscurò d’un tratto, coperta da una nube. Cominciò a piovere. Era una pioggerellina non molto forte, ma con un ticchettio insistente come una voce che ripete sempre le stesse cose. Quelli che erano all’aperto scapparono in casa ridendo e bevendosi un bicchiere di birra per asciugarsi (almeno così dicevano) o mettendosi a ballare, sempre per rifarsi della spruzzata inattesa.
Vinasciua restava immusonito sotto l’acqua che picchiettava sempre più insistente. Quel rumore risuonò come una sfilza di parole alle orecchie del giovane:

Sono la Pioggia dei Desideri! 
Sono la Pioggia dei Desideri! 
Figlio che Cosa vuoi?
Figlio che Cosa speri?

- Mi annoio a morte! - esclamò lui. - E questa gente mi da veramente fastidio. Vorrei essere solo su una bella montagna nervosa. Vorrei sciare su un pendio coperto di neve. Sì, vorrei proprio che fosse inverno!
Sei davvero sicuro di desiderare subito l’inverno? - chiese la Pioggia dei Desideri.
Sicurissimo!
Allora la pioggia cominciò a cadere sempre più fitta e avvolse Vinasciua come un enorme lenzuolo. Lo fece girare, girare, girare su sè stesso a velocità pazzesca. Lo fece girare per ore, giorni, notti, settimane, mesi, senza mai fermarsi, finché non fu inverno.
Vinasciua si trovo così sulla vetta di un pendio con un paio di sci ai piedi. Iniziò allora una discesa vertiginosa su una bella neve candida e soffice. Per un po’ sì divertì molto a sentire il vento che egli fischiava nelle orecchie e a scendere come una setta, giù giù per la costa innevata. Salì e discese altre due volte, poi disse tra sé: ”mi sono stancato. È tutto sempre uguale! E poi ho freddo. Mi si è ghiacciata tutta la punta del naso”.
Udì un brontolio di tuono che pareva avvicinarsi sempre di più. Gli sembrò una cosa strana perché il cielo era completamente azzurro. “E se fosse una valanga?” pensò. “Ci mancherebbe anche questa! Che stagione antipatica l’inverno! Se almeno arrivasse subito la primavera!”
Il brontolio del tuono si fece più cupo che mai. Ma non era un tuono, no: era davvero una valanga che precipitava dall’alto, mentre il brontolio si trasformava in voce che diceva:

Sono la Valanga dei Desideri! 
Sono la Valanga dei Desideri! 
Figlio che Cosa vuoi?
Figlio che Cosa speri?

- Sempre le stesse parole! - rispose lui irritato. - Cosa vuoi mai che io speri, se non di cambiare, quando le cose non mi vanno? E poi non mi piace sentirmi trattare come un bambino capriccioso. Vorrei. Vorrei avere più anni! Vorrei essere più vecchio!
Non fece in tempo a pronunciare queste parole che la valanga gli piombò addosso e lo fece rotolare in mezzo a un gran mucchio di neve: rotolare, rotolare, rotolare a velocità pazzesca. Lo fece rotolare per ore, giorni, notti, settimane, mesi, senza mai fermarsi, e alla fine lo lasciò in fondo a una specie di pozzo le cui pareti erano le mura a picco della montagna. Tutto era grigio come le pietre disseminate per terra. Vinasciua sì trovo seduto su una di quelle: i suoi capelli erano tutti bianchi e una lunga barba bianca gli pendeva sul petto. Cercò di alzarsi, ma le gambe non lo sostenevano. Si guardò le mani: erano magre e rugose.
Ma sono vecchio! - disse. - Possibile che il tempo sia passato così presto?
La Valanga dei Desideri rispose:
Sì, purtroppo è possibile. 
E non posso più esprimere desideri? - chiese Vinasciua.
Di che desiderio si tratta? - domandò la Valanga.
- Vorrei non avere più fretta, vorrei accontentarmi del tempo che passa come più gli piace, con tutto quello che porta con sé.
La Valanga dei Desideri lo abbracciò di nuovo nella sua stretta forte e avvolgente e di nuovo lo fece rotolare, rotolare, rotolare senza mai fermarsi... per ore, giorni, notti, settimane, mesi... anni.
Vinasciua si ritrovò giovinetto su un prato ad ascoltare il sussurro del vento di primavera, proprio come il giorno in cui aveva desiderato che arrivasse d’un colpo l’estate. Era come se tutto non fosse mai successo.
E ora, si ricordava l’impazienza di quel giorno lontano? Oppure aveva dimenticato completamente il suo rotolare precipitoso nel tempo?
La storia non lo racconta. Nessuno l’ha mai detto. Si sa soltanto che Vinasciua divenne un capo tribù saggio e paziente e che visse a lungo amato e rispettato da tutti.
