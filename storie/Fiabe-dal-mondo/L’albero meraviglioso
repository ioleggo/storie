L’albero meraviglioso (fiaba polinesiana)

In una piccola isola dei mari del sud vivevano sette sorelle. Non avevano più i genitori e la maggiore faceva da capo di casa distribuendo alle sorelle più piccole i vari compiti.
La più piccola era bellissima e le altre sei erano invidiose, anche se non volevano ammetterlo. Anzi, dicevano, per rivalsa, che era una sciocca, una buona a nulla. La sorella più grande le affidava sempre compiti più duri o più noiosi, come andare a prendere la legna nel bosco, che era molto lontano da casa, o a riempire le brocche d’acqua alla fonte, anche questa piuttosto lontana. In più le ordinava di badare al fuoco che doveva rimanere sempre acceso nel focolare.
La fanciulla, che si chiamava Nialong, obbediva senza discutere, perché aveva buon carattere. Un giorno, tornata dal bosco col suo pesante carico di legna, si fermò vicino ad un laghetto chiuso tra il verde e le venne voglia di farci il bagno. Mentre stava nell’acqua, si vide guizzare accanto un pesciolino azzurro con le squame di oro e d’argento. Lo afferrò delicatamente e lo mise in una borraccia che portava appesa alla cintura.
Quando arrivò presso la fonte dove era solita prendere l’acqua tutti i giorni, si fermò. La fonte gettava l’acqua in abbondanza e c’erano perciò, tutt’intorno, tante piccole pozze abbastanza profonde tra i sassi.
Nialong mise il pesciolino in quella più ampia e lo ammirò a lungo. Tornata a casa iniziò a mangiare insieme alle sorelle una ciotola di riso, ma non la terminò. La nascose invece sotto le vesti e tornò di nascosto allo specchio d’acqua dove gettò il riso avanzato. Il pesciolino venne subito a galla e lo mangiò volentieri. Poi si rituffò e Nialong allora lo chiamò così:

Pesciolin color del mare,
Vieni! Lasciati ammirare!
Pesciolino d’oro e d’argento,
del mio riso sei contento?
Ogni giorno tu ne avrai,
se guardare ti farai!

E difatti, dopo quel giorno, seguitò a portare il riso che non mangiava durante i pasti con le sorelle.
Il pesciolino ingrossava sempre di più e, quando Nialong si avvicinava allo specchio d’acqua, veniva subito a galla. Ma, via via che il tempo passava, la ragazza, privandosi del cibo, dimagriva sempre di più e perdeva le forze. I duri lavori che le imponevano le sorelle la stancavano enormemente e riusciva a stento a portarli a termine. Le sorelle se ne accorsero e dissero:
 - Se Nialong si ammala, chi farà il suo lavoro?
 - E perché scappa sempre fuori di casa appena abbiamo mangiato? - si chiesero l’una con l’altra. La maggiore un giorno la seguì di nascosto fino alla fonte. La vide così accoccolarsi presso lo specchio d’acqua, gettare il riso e cantare la solita canzoncina. Quando Nialong si fu allontanata, la cattiva ragazza si mise a frugare con le mani nell’acqua, riuscì ad acchiappare il pesce e lo ammazzò.
Arrivata a casa disse alle sorelle:
 - Stasera mangeremo pesce arrosto e vedrete che da ora in poi Nialong smetterà per sempre di scappare di casa di nascosto!
Poi raccontò per filo e per segno cosa aveva fatto e le altre ne risero crudelmente. Quanto a Nialong, quando si accorse che il pesce non c’era più, fu presa da un dolore così grande da rimanere come tramortita. Le sorelle si impensierirono ancora più di prima, perché la povera ragazza era caduta in un sonno profondo da cui non le riusciva più svegliarsi.
Durante questo sonno, però, le apparve il pesciolino azzurro che le raccontò quanto gli aveva fatto la sorella maggiore e aggiunse:
 - Fruga nella cenere del focolare, Nialong, e raccogli tutte le mie lische. Seppellisci vicino alla fonte e prega che ne nasca un albero!
Un giorno, con gran sollievo delle perfide sorelle, Nialong riuscì a svegliarsi. Si alzò, mangiò un po’ di riso e rimase presso il focolare. Quando fu sola, frugò a lungo nella cenere e riuscì a raccogliere le lische del suo adorato pesciolino.
L’indomani disse alle sorelle:
 - Mi sento meglio! Andrò a prendere l’acqua alla fonte.
Quelle si fregarono le mani tutte contente. Nialong arrivò alla fonte, seppellì nel prato vicino le lische e si mise a cantare:

Non ti posso più ammirare,
pesciolin color del mare!
Dalla terra ove ti poso
cresca un albero odoroso
e bagnato dal mio pianto
stende intorno il suo bel manto!

Meraviglia! Appena ebbe versato le sue lacrime sulla terra dove aveva nascosto le lische, nacque una pianticella che crebbe a vista d’occhio. Il fusto era d’argento, le foglie di seta azzurra e i fiori erano color dell’oro.
Nialong non riuscivo più a staccarsene, ma si fece forza e corse a casa per non insospettire le sorelle. Il giorno dopo tornò alla fonte e trovò la pianta cresciuta ancora di più, e così nei giorni seguenti.
Le sorelle non si accorsero di nulla, perché la fanciulla aveva ripreso a portare regolarmente a casa i fasci di legna e le brocche d’acqua, perciò non si curarono più di lei. Nialong non trascurava mai di annaffiare la pianta con le sue lacrime e seduta sotto le fronde cantava:

Non ti posso più ammirare
pesciolin color del mare,
ma, bagnata dal mio pianto, 
questa pianta un ricco manto.
I suoi rami ed suoi fiori
han serbato i tuoi colori!

Le sue cure e le sue lacrime ebbero un grande effetto. L’albero era meraviglioso davvero. Il suo tronco d’argento splendeva al sole e sotto la luna; le foglie di seta azzurro stormivano dolcemente e i fiori color dell’oro mandavano un intenso profumo.
Un giorno il vento portò una foglia ed un fiore di questo albero sull’isola vicina, dove regnava un giovane re. Questi fu preso da tanta ammirazione per i loro colori e il loro odore che ordinò di trovare subito la pianta che li produceva.
Poiché nessuno seppe indicargliela, decise di partire lui stesso va alla ricerca. Con una navicella approdò all’isola vicina e, a poca distanza dalla spiaggia, trovò la casetta delle sette sorelle. Lo fecero entrare e la maggiore gli chiese:
 - In cosa possiamo esservi utile, maestà?
 - Nasce per caso in quest’isola - disse il sovrano - un albero che ha queste foglie e questi fiori? - e mostrò quelli che erano stati portati dal vento nella sua patria.
 - Noi siamo sette sorelle - rispose la maggiore - e viviamo in quest’isoletta fin dalla nascita. Ma una pianta con queste foglie e con questi fiori non l’abbiamo mai vista!
 - No, mai! - confermarono le altre, tutte, meno Nialong che era in cucina a badare al fuoco.
 - Ma avete detto che siete sette sorelle - replicò il re - ed io ne vedo sei soltanto. Dov’è la settima?
 - Maestà, è una povera sempliciotta, - rispose la maggiore - buona solo a raccogliere legna e a prender l’acqua alla fonte.
 - Eppure voglio sentire anche lei - insistè il sovrano.
Le sorelle chiamarono Nialong che, udita la richiesta del re, si inchinò con grazia e disse:
 - Se sua maestà vuole seguirmi, le mostrerò la pianta. 
Il re obbedì all’invito, tutto ansioso. Arrivarono alla fonte e Nialong con la mano indicò l’albero. Al suo cenno la pianta chinò tutti i rami perché la fanciulla potesse cogliere fiori e foglie da porgere al re.
 - Ma questo è un miracolo!  egli esclamò commosso, aggiungendo:
 - La fanciulla a cui un albero simile si inchina è degna di cingere la corona reale! Vuoi sposarmi, bella ragazza?
Nialong acconsentì a patto di poter portare nel giardino reale un ramo dell’albero d’argento e d’oro, nella speranza che attecchisse lontano dalla pianta madre.
 - Se lo farai con le tue dolci mani, - rispose il re - sono sicuro che avremo sempre vicino un albero altrettanto meraviglioso.
E così fu. Un altro albero d’argento dalle foglie di seta azzurra e dai fiori d’oro crebbe in breve tempo e sotto le sue fronde giocarono i figli e i nipoti di Nialong e del suo sposo.
E le sei sorelle? Si pentirono sinceramente della loro cattiveria e ne dettero prova curando con amore l’albero nato presso la fonte, che ricordava loro la generosità della sorella minore.
