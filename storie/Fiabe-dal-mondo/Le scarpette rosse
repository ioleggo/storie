Le scarpette rosse

In un villaggio della Scozia c’era una volta Pennilino, un fornaio abilissimo nel far torte e focacce, tanto che vendeva solo quelli e lasciava che il pane lo facessero e lo vendessero altri due fornai del luogo.
Perché Pennilino era bravo, sì, anzi bravissimo, ma pigro, pigro, così pigro che qualche volta avrebbe lasciato volentieri spegnere il forno a metà cottura delle torte pur di non durar fatica ad aggiungere legna o a sventolare un po’ la fiamma.  
E non era questo il suo solo difetto. La sua avarizia era nota in tutto il villaggio e nessuno osava chiedergli un favore, perché senza interesse Pennilino non alzava neppure un dito. Un giorno aveva cotto tre torte. Due le vendette al mattino. La terza rimase in vetrina e a metà pomeriggio nessuno si era ancora offerto di acquistarla. Passò un ciabattino ambulante davanti alla bottega gridando:
 - Accomodo scarpe! Le accomodo bene! Chi ha scarpe da riparare? Ve le rendo come nuove!
“E quello chi l’ha mai visto?” disse Pennilino tra sé. “Chissà da che paese viene ma tanto che me ne importa? Io non ho scarpe da riparare”.
 Dette un’occhiata dall’interno della vetrina e vide il ciabattino che guardava con occhi avidi la torta esposta. Dopo un poco il ciabattino fece il suo ingresso nella bottega.
 - Avete scarpe da riparare? - chiese. Faccio prezzi buoni e accetto in cambio altra merce oltre che denaro. Quella torta per esempio… Allora? Niente da risuolare?
 - no! - rispose secco secco Pennilino-
 - E un bel paio di scarpe nuove in cambio di quella torta, vi piacerebbe come affare? - e così dicendo tirò fuori dal sacco che portava su una spalla un bel paio di scarpe rosse. Pennilino le guardò: gli parvero proprio belle, ma non disse niente.
 - Le avevo fatte per il Nano Dormimpiedi, ma poi non le ha più volute… - proseguì il ciabattino e seguitava a mostrarle a Pennilino che li guardava sempre più interessato.
“Potresti sempre rivenderle a qualche cliente” pensava il fornaio. “Una torta si sciupa a star lì, un paio di scarpe no davvero!”
 - Allora affare fatto! - esclamò d’un tratto e, presa la torta dalla vetrina, la porse al ciabattino che gli lasciò le scarpe. 
Volle subito provarle. Si era già accorto che erano troppo grandi per lui, eppure desiderava ardentemente infilarsele. Le calzò e... Che meraviglia! Le scarpe gli si adattarono ai piedi come se fossero  State fatte proprio sulla sua misura.
 - Sono arcicontento! - esclamò ad alta voce Pennilino. - È il caso di bermi un bicchiere di vino e fumarmi un buon sigaro, standomene ben disteso in poltrona, in modo da vedermi meglio i piedi!
Stava per chiudere bottega e versarsi il vino quando sentì le scarpe che gli serravano le dita e i calcagni, come se all’improvviso fossero diventate strettissime.
 - Ohi,ohi! Che succede? - si lamentò e fece per togliersele, ma non vi riuscì. Sembrava che le scarpe gli si fossero incollati ai piedi. Ad un tratto sentì una vocina dal basso:
 - Come si fa a chiuder bottega quando è ancora giorno? E non vedi com’è sudicio il forno? E il pavimento, quant’è che non lo spazzi?
Poi, come conclusione, la vocina prese a cantare:

Corri, corri, datti da fare! Pulisci, spolvera, non ti fermare!

Intanto le scarpe gli stringevano le dita dei piedi a più non posso. “ E se dessi retta a questa vocina? ”Pensò Pennilino afferrando una scopa.
La stretta dolorosa si allentò e via via che egli spazzava il pavimento sembrava che le scarpe si allargassero. Quando Pennilino ebbe ripulito anche il forno, gli parve di avere ai piedi un paio di comode pantofole.
“Ora si che posso chiuder bottega e cucinarmi la cena” pensò. 
Mise il catenaccio alla porta, fece per prendere una pentola quando... riecco la solita stretta dolorosa ai piedi! La tortura ricominciò insieme alla vocina che diceva:
- Come si fa a mangiare in una casa dove non è stato neanche rifatto il letto? Hai ancora i piatti sporchi di ieri ammonticchiati sull’acquaio! E concluse canterellando così:

Corri, corri, datti da fare! Pulisci, spolvera, non ti fermare!

Pennilino capì subito qual era il rimedio e si mise al lavoro con lena. In mezz’ora o poco più la sua casetta sembrava uno specchio. Le scarpe, intanto, erano tornate comodissime.
Quando se le tolse, sul punto di andare a letto, riuscì a sfilarle dai piedi con facilità. Dormì un sonno profondo, il mattino seguente, scendendo dal letto, voleva mettersi i suoi stivaletti di tutti i giorni, ma le scarpette rosse... zac! Con un volo gli s’infilarono in tutti e due i piedi contemporaneamente.
Zitto zitto, Pennilino preparò tre torte come il giorno prima e a metà mattina ne aveva già vendute due. All’ora di pranzo capitò in bottega una vecchina che vendeva agli. Si avvicinò al banco e chiese:
 - Vorrei due fette di quella torta in vetrina .
 - no! - rispose Pennilino. - O tutta o nulla.
 - Ma io ho solo due soldi e non sono sufficienti per comprarla tutta.
 - E brava la mia donnetta! Così volete che si sciupi quello che resta in vetrina, vero!
Mentre parlava, sentì che le scarpe si facevano strette, ancora più strette del giorno prima, e udì una vocina che diceva:
 - Vergognati, avaraccio! Dalle le due fette e falla finita! - intonando, come conclusione, un’altra canzoncina:

Taglia, taglia, non esitare! La torta è grande: non risparmiare!

Siccome non sopportava più quel dolore tremendo ai piedi, Pennilino disse d’un fiato alla vecchina:
 - Vi darò le due fette -e gliele porse velocemente.
 - La vecchina lo ringraziò, pagò con i due soldi che aveva ed uscì.
Le scarpette rosse allentarono la stretta e, dopo poco, ritornarono più comode, ma non comodissime. Con la punta di un piede Pennilino fece il tentativo di sfilarsene una dal calcagno, ma era come se l’avesse incollata addosso.
In quel momento passavano davanti al negozio tre bambini e Pennilino li invitò a entrare.
 - Vi andrebbe una fetta di torta? - chiese loro e, senza aspettare che dicessero di sì, cominciò a tagliare tre fette grossissime. I bambini stavano lì, ad occhi spalancati, senza parole.
Quando Pennilino mise in mano a ciascuno di loro un gran pezzo di torta, se la dettero a gambe senza neppure dir grazie, per timore che se ne pentisse e lo rivolesse indietro. Pennilino rise di cuore e disse tra sé:
 - Stasera cenerò con l’ultima festa rimasta; la bottega è pulita, la mia casa anche, ed io mi sento proprio contento.
Non avvertiva più alcun dolore ai piedi, anzi, gli pareva che le scarpette glieli massaggiassero dolcemente, tanto ci sta comodo e caldo. Quando andò a letto, quella sera gli fece quasi dispiacere togliersele.
L’indomani si svegliò di buon ora perché aveva intenzione di fare, oltre le torte, anche qualche biscotto di quelli che piacciono tanto ai ragazzi.
“Non si sa mai che può capitarmi in bottega...” diceva tra sé pensando alla visita dei tre bambini del giorno prima. Scese dal letto, cercò le scarpette rosse ma non le trovò. Frugò da tutte le parti, persino dentro il forno: invano.
Non le trovò quel giorno e neppure quelli che seguirono. Sentiva ogni tanto un pizzicorino al piedi, come ricordo di quelle strette violente, e conservò a lungo nelle orecchie l’eco della famosa canzoncina, ma non rivide più né le scarpe né il ciabattino. In compenso fu meno pigro, più generoso e tanto, tanto più felice.
